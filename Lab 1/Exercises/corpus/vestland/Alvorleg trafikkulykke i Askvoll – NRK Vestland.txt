url: 
https://www.nrk.no/vestland/alvorleg-trafikkulykke-i-askvoll-1.15834225headline: 
Alvorleg trafikkulykke i Askvoll – NRK Vestland
published_date
2022-01-30T18:17:50+01:00
ingress:
Ei kvinne og eit barn er frakta vekk med luftambulanse etter ein kollisjon mellom personbil og lastebil.
article:
Ei kvinne og eit barn er frakta vekk med luftambulanse etter ein kollisjon mellom personbil og lastebil.Ei kvinne sat fastklemt etter at ein lastebil og ein personbil kolliderte på fylkesveg 609 ved Holmedal i Askvoll kommune.
Tre personar er involverte, blant dei eit barn. Det var ein person i lastebilen og to personar i personbilen. Det er føraren av personbilen som vart fastklemt.
Kvinna er no frakta til Haukeland sjukehus i Bergen, med luftambulanse. Kvinna var vaken og medviten, melder politiet.
Barnet er frakta til Førde sjukehus med luftambulanse, og er også medviten. Føraren av lastebilen har fått tilsyn av helsepersonell på staden, melder politiet.
Brannvesenet fekk melding om ulukka klokka 17.11. Det skal vere glatt føre på staden som har skjedd i ei 80-sone med svingete vegbane.
– Det er for tidleg å seie noko om årsaka til ulukka, seier operasjonsleiar Eivind Hellesund i politiet.
Det blir no jobba med avhøyr og sporsikring, samt rydding på ulykkesstaden.






Ulukka har skjedd ved Holmedal i Askvoll kommune



– Står fram som ei alvorleg ulukke
– Det står fram som ei alvorleg ulukke. Det er starta frigjering av personen, sa Jan Ove Haga ved 110-sentralen i Vest.
Klokka 1745 sende brannvesenet ut melding at personen som sat fastklemd etter ulukka i Askvoll er frigjort.
– Luftambulansen er sendt ut, men det er utfordrande å lande, seier Hellesund i politiet.
Fylkesveg 609 i Askvoll vert stengt i samband med trafikkulukka, varslar Vegtrafikksentralen. Vegen er no open for fri ferdsel.