url: 
https://www.nrk.no/vestland/ove-thue-er-dod-1.15828923headline: 
Ove Thue er død – NRK Vestland
published_date
2022-01-26T18:50:28+01:00
ingress:
Den bergenske visesongaren vart 70 år gammal.
article:
Den bergenske visesongaren vart 70 år gammal.– Ove døyde i dag etter lang tids sjukdom, fortel ven og bandkollega Rolf Skogstrand.
Saman spelte han og Ove Thue i rockebandet Saft. Ifølge Skogstrand døyde musikaren av sjukdomen ALS.
Thue, som vart fødd i Bergen 23. august 1951, skreiv og komponerte fleire kjente songar gjennom sitt liv som musikar, visesongar og komponist.
– Det er vanskeleg å sette ord på kva Ove har betydd for meg og den norske musikken. Han har skrive så mange låtar som har betydd mykje for veldig mange, seier Skogstrand.




BANDET: Ove Thue hadde stor suksess med bandet Saft. Her frå konserten deira under Ragnarock-festivalen i Holmenkollen i 1973. 
Foto: Aktuell / Scanpix



Prisvinnar
Musikkarrieren til Thue starta for alvor med bandet Saft som vart etablert i Bergen på 70-talet.
Med Thue i spissen tok Rolf Skogstrand og Magne Lunde sitt inntog i den europeiske rockescenen.
I 1972 nådde dei, som første norske gruppe, Europatoppen med låten «People in Motion».
– Det var Ove som komponerte songane, og gjorde at me kunne leve av musikken, seier Skogstrand.
I 1973 vann Thue saman med Saft spellemannsprisen for albumet «Stev, Sull og Rock og Rull», der dei samarbeide med folkemusikk-ambassadør Sigbjørn Bernhoft Osa.




KJENT ARTIST: Ove Thue under ein gjenforeningskonsert med bandet Saft i 2005. 
Foto: Nina Aldin Thune / Wikimedia Commons



«Byen e' Bergen»
Thue står bak fleire kjente songar, spesielt frå heimbyen Bergen.
Har du høyrt orda «Byen e' Bergen og laget er Brann» har du høyrt orda til Thue.
I kveld hyller Sportsklubben Brann komponisten på Twitter:


Laster Twitter-innhold


Kunne ikke laste innhold, men du kan gå til twittermeldingen.




Erlend Vågane er leiar i Brann sin supporterklubb Bataljonen. Han seier Thue har betydd alt for klubben og supporterane.
– Songane han har laga er framleis dei songane som veg tyngst og engasjerer flest på stadion. «Byen e' Bergen» er songen alle syng når laget scorar eller det blir seier, fortel Vågane
– Det finst utruleg mange dårlege fotballsangar rundt om, men Thue sine songar er i ein heilt anna klasse, legg Vågane til. Styrka og stoltheita til supporterane er i stor grad knytt saman med Thue sine songar, meiner han.
– Ein suveren låtskrivar
Musikkjournalist i NRK, Bård Ose, er ikkje tilbakehalden på lovorda om bergensaren.
– Me har mista ein av dei mest allsidige kunstnarane i Noreg. Ein suveren låtskrivar og patriot.
Ose, som sjølv kjem frå Bergen, skildrar Thue som ein beskjeden og inneslutta person. Likevel sto han på store scenar nesten heile livet.
– Han var alltid glad for merksemd, men ynskja aldri å framheve seg sjølv, seier Ose.