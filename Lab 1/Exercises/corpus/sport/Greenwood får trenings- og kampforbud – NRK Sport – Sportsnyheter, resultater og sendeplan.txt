url: 
https://www.nrk.no/sport/greenwood-far-trenings--og-kampforbud-1.15834159headline: 
Greenwood får trenings- og kampforbud – NRK Sport – Sportsnyheter, resultater og sendeplan
published_date
2022-01-30T17:06:34+01:00
ingress:
Manchester United-spiller Mason Greenwood vil ikke være å se på treninger eller i kamptropper «inntil videre». Nå er en mann i 20-årene pågrepet av politiet i Manchester.
article:
Manchester United-spiller Mason Greenwood vil ikke være å se på treninger eller i kamptropper «inntil videre». Nå er en mann i 20-årene pågrepet av politiet i Manchester.Manchester United opplyser om kamp- og treningsforbudet i en uttalelse til flere engelske medier. 
Avgjørelsen kommer etter at voldsanklager ble rettet mot Mason Greenwood. Søndag publiserte en kvinne bilder og lydopptak på sosiale medier med påstander rettet mot briten. Innleggene er nå fjernet.
Søndag kveld bekrefter politiet i Manchester at de har arrestert en mann i 20-årene. Vedkommende er mistenkt for voldtekt og overfall på bakgrunn av bilder og lydopptak en kvinne hadde lagt ut på sosiale medier.
Trenings- og kampforbud
Manchester United skrev følgende i uttalelsen som kom søndag, ifølge flere journalister som er tett på klubben.
– Mason Greenwood vil ikke returnere til trening eller spille kamper inntil videre.
Da anklagene ble kjent, uttalte de følgende.
– Vi er klar over bildene og anklagene som sirkulerer på sosiale medier. Vi kommer ikke til å komme med en ny kommentar til fakta har blitt klargjort. Manchester United tolerer ikke vold på noen som helst måte.
– Etterforskningen fortsetter
Politiet i Manchester navnga ikke den mistenkte, men skriver følgende i uttalelsen som kom i forbindelse med pågripelsen søndag.
– Vi ble tidligere i dag gjort oppmerksom på bilder og videoer i sosiale medier publisert av en kvinne som meldte om fysiske voldshendelser. Etterforskning ble igangsatt, og vi kan bekrefte at en mann i 20-årene er pågrepet mistenkt for voldtekt og vold.
De skriver videre at personen fortsatt er i politiets varetekt, vil bli avhørt og at etterforskningen fortsetter.31. januar
2022
kl.
09:01


Eriksen klar for Brentford
Christian Eriksen er klar for Brentford. Det bekrefter klubben selv på sine nettsider. Han har konktrakt med Premier League-klubben ut sesongen.
Eriksen kollapset under EM-kampen mot Finland, og det har lenge vært usikkert om han kan fortsette fotballkarrieren.
Nå har han bestått medisinsk test, og blir en del av «danske» Brentford. Det er landsmann Thomas Frank som er hovedtrener.
Han blir også lagkamerat med Kristoffer Ajer. 
Før nyttår ble dansken frigitt av Inter på grunn av at det ikke er lov å spille med hjertestarter i italienske Serie A.
I Premier League må en hjertespesialist gi godkjennelse for at Eriksen skal få spille.31. januar
2022
kl.
08:47


Rangert som verdens tredje beste golfspiller
Viktor Hovland var ventet å ta steget opp til tredjeplass på verdensrankingen i golf etter seieren i Dubai Desert Classic søndag. Det er nå bekreftet.
På den aller siste oppdateringen til OWGR ligger Hovland bare bak spanske Jon Rahm og amerikaneren Collin Morikawa.
Tredjeplassen er nok en gang karrierebeste for Hovland, som lå på tiendeplass da han vant sin første turnering på europatouren i München i juni i fjor.
Innimellom tittelen i München og turneringsseieren i Dubai har Hovland blant annet også vunnet en PGA-turnering i Mexico og Tiger Woods' stjerneturnering på Bahamas.
Hovland uttalte seg om tredjeplassen på rankingen etter at han sikret seieren i Dubai søndag etter omspill.
– Det er ganske vilt å være nummer tre. Det føles godt å se at all treningen betaler seg, sa Hovland. (NTB)31. januar
2022
kl.
08:13


Ruud fortsatt nummer åtte på verdensrankingen
Casper Ruud måtte melde forfall til Australian Open, men nordmannen beholder likevel åttendeplassen på verdensrankingen i tennis.
Selv om Ruud ikke faller på rankingen, begynner spillerne like bak ham å nærme seg.
Felix Auger-Aliassime var nær ved å slå ut finalist Daniil Medvedev i kvartfinalen og knapper innpå Ruud. 21-åringen fra Canada er nå bare 142 poeng bak på rankingen, etter å ha vært 547 poeng bak før Grand Slam-turneringen i Australia.
Jannik Sinner (20), som også nådde kvartfinale i Australian Open, tar innpå med lignende margin. (NTB)