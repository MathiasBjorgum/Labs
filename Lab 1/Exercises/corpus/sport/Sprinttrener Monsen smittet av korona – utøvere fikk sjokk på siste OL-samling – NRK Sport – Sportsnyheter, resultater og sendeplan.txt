url: 
https://www.nrk.no/sport/sprinttrener-monsen-smittet-av-korona-_-utovere-fikk-sjokk-pa-siste-ol-samling-1.15824834headline: 
Sprinttrener Monsen smittet av korona – utøvere fikk sjokk på siste OL-samling – NRK Sport – Sportsnyheter, resultater og sendeplan
published_date
2022-01-24T09:43:56+01:00
ingress:
SEISER ALM (NRK): Norske utøvere er nå definert som nærkontakter etter at landslagstrener Arild Monsen mandag testet positivt for korona. Det skjer kun tre dager før planlagt OL-avreise – og nå utsettes trolig Beijing-turen for flere av langrennsløperne.
article:
SEISER ALM (NRK): Norske utøvere er nå definert som nærkontakter etter at landslagstrener Arild Monsen mandag testet positivt for korona. Det skjer kun tre dager før planlagt OL-avreise – og nå utsettes trolig Beijing-turen for flere av langrennsløperne.Langrennssjef Espen Bjervig bekrefter overfor NRK at utøvere er definert som nærkontakter. Ingen har så langt testet positivt. Mandag kveld skal de gjennomføre PCR-testing på hotellet i Italia.
Han spesifiserer at det er utifra lokale, italienske regler at de defineres som nærkontakter. Bjervig ønsker foreløpig ikke å si hvor mange det gjelder.
– Det blir nok noen som flytter sin avgang til 31., men detaljene kan jeg ikke komme med nå. Det diskuterer vi, sier Olympiatoppen-lege Aasne Fenne Hoksrud til NRK.
Norges langrennstropp skulle etter planen fly til Beijing førstkommende torsdag, 27. januar, men for å redusere smitterisiko vil trolig flere dra ned mandag – fire dager senere.
– Jeg tror nok vi vil dra ned i en litt delt tropp nedover, at noen vil dra på en flyvning som går den 31., sier Bjervig til NRK.
– Fryktelig tungt
Arild Monsen hadde vært på landslagets siste høydesamling i Italia da han først testet positivt på en antigen hurtigtest ved ankomst Gardermoen søndag kveld. Den positive prøven ble bekreftet av en påfølgende PCR-test i dag, mandag.
– Det var ikke dette vi trengte nå. Dette er fryktelig tungt for Arild, selvfølgelig, sier langrennssjef Espen Bjervig til NRK.




LANDSLAGSTRENER: Arild Monsen, her sammen med Erik Valnes tidligere denne sesongen. 
Foto: Terje Pedersen / NTB



– Et sjokk for dem
Planene for mandagen ble drastisk endret for norske utøvere som følge av den positive prøven til Monsen.
Herrene skulle i utgangspunktet reise ned fra høyden i italienske Seiser Alm og til lavlandet for å gjennomføre en tøff økt. Det ble ikke noe av.




FOR SEG SELV: Hans Christer Holund i rolig padling opp en bakke like ved utøverhotellet til Norge i Seiser Alm.
Foto: Morten Stenberg / NRK



I stedet trente de fleste rolig for seg selv i høyden like ved hotellet. NRKs reporter på stedet forteller om strålende forhold, skyfri himmel på en dag de skulle trent hardt. De aller fleste gikk for seg selv, mens sprinterne kjørte noen drag i sola.
– Det er klart det er et sjokk for dem, sier Bjervig om hvordan utøverne reagerte da de fikk beskjeden om smitte i trenerapparatet.




PÅ VEI TIL HOTELLET: Etter endt økt i 12:00-tiden mandag dro enkelte av de norske utøverne tilbake til hotellet.
Foto: Morten Stenberg / NRK


– Men det er litt mer ro i rekkene etter at vi fikk testet både i går og i dag. Alle andre har testet negativt foreløpig. Men dette er den største frykten nå.
Monsen er symptomfri, men følger nå naturligvis norske karanteneregler. Langrennssjef Bjervig sier de ikke har noen solid teori ennå på hvor Monsen kan ha blitt smittet, men at de går opp alle veier for å finne ut av det. Bjervig utelukker ikke at utøvere kan bli definert som nærkontakt av treneren.
– Sånn sett er man jo sjokkert
Men det er foreløpig kun trenerkollega Eirik Myhr Nossum som er definert som nærkontakt. De to har bodd på rom sammen.
Nossum skriver i en sms til NRK at alle utøverne nå virkelig synes synd på Monsen.




I KARANTENE: Eirik Myhr Nossum og Arild Monsen er begge påvirket av sistnevntes positive koronaprøve. Her er de avbildet sist sesong.
Foto: Berit Roald / NTB


Han bekrefter at det kom som et sjokk på norske utøvere.
«Vi har gått mellom å være på rommet og ute for å trene. Vi har vært alene i matsalen. Vi har brukt munnbind og engangshansker utenfor eget rom. Sånn sett er man jo sjokkert», skriver Nossum.
Skulle til Beijing om tre dager
Sprintlandslagstreneren skulle egentlig satt seg på flyet til Beijing allerede torsdag om tre dager. Det er allerede klart at han ikke blir å finne på det. Neste fly med Olympiatoppen går fra Norge 31. januar.




LANGRENNSSJEF: Espen Bjervig, her avbildet tidligere denne sesongen.
Foto: Terje Pedersen / NTB



Bjervig sier at situasjonen er såpass fersk at de må sjekke med norske og kinesiske myndigheter, ikke minst Olympiatoppen, før de tar noen avgjørelse på om det er lov å sende Monsen til Kina.
– Vi drar ikke til Kina med noen som helst usikkerhet. Jeg har ikke alle svar på dette nå, men det er jo ikke spesielt bra timing. OL henger i en tynn tråd for ham. På grunn av alle tester og hvordan kineserne måler verdiene av viruset i kroppen. Vi tar ingen sjanser i det hele tatt. Er vi i tvil så skal han ikke til OL.25. januar
2022
kl.
13:23


Slik spilles 1. runde i fotball-NM
Norges Fotballforbund har satt opp kampene i 1. runde i fotball-NM for menn.
Kampene i 1. runde skal spilles innen helgen 19. og 20. mars. Slik ser oppsettet ut:
Tistedalen – Rakkestad, Borgen – Kråkerøy, Sarpsborg FK – Råde, Lisleby – Østsiden, Ås – Sprint/Jeløy, Holmlia – Drøbak-Frogn, Nesodden – Lommedalen, Manglerud Star – Oppsal, Kolbotn – Stovner, Årvoll – Follo, Rilindja – Heming, Gamle Oslo – Ready, Oslojuvelene – Grei, Kløfta – Lørenskog, Aurskog/Høland – Fu/Vo, Raumnes & Årnes – Skjetten, Eidsvold IF – Skedsmo, Furnes – Sander, Ottestad – Trysil, Nybergsund – Engerdal, Løten – Lillehammer, Kolbu/KK – Toten, Valdres – Gran, Reinsvoll – Faaberg, Modum – Hallingdal, Åskollen – Holmen, Drammen – Åssiden, Sande – Vestfossen, Re – Flint, Borre – Svelvik, Sandefjord BK – Teie, Gulset – Storm, Stathelle – Halsen, Hei – Urædd, Vigør – Express, Søgne – Donn, Mandalskameratene – Randesund, Klepp – Frøyland, Eiger – Varhaug, Riska – Hana, Vidar – Madla, Rosseland – Ålgård, Randaberg – Vardeneset, Åkra – Hinna, Kopervik – Stord, Austevoll – Bremnes, Sund – Os, Lyngbø – Frøya, Tertnes – Lysekloster, Osterøy – Gneist, Bergen Nord – Arna-Bjørnar, Loddefjord – Sandviken, NHHI – Askøy, Nordhordland – Voss, Stryn – Fjøra, Eid – Årdal, Måløy – Førde, Rollon – Larsnes/Gursken, Hovdebygda – Volda, Bergsøy – SIF/Hessa, Tomrefjord – Herd, Åndalsnes – Surnadal, Eide og Omegn – Sunndal, Malmefjorden – Dahle, Hitra – Melhus, Heimdal – Trygg/Lade, Kvik – Tynset, Buvik – Orkla, Sverresborg – NTNUI, Charlottenlund – Tiller, Svorkmo – KIL/Hemne, Rørvik – VUKU, Verdal – Steinkjer, Mosjøen – Namsos, Rana – Sandnessjøen, Fauske/Sprint – Bossmo & Yttern, Innstranda – Grand Bodø, Harstad – Saltdalkameratene, Sortland – Mjølner, Lofoten – Melbo, Ballstad – Skånland, Landsås – Finnsnes, Storelva – Ishavsbyen, Valhall – Krokelvdalen, Skarp – Skjervøy, Porsanger – Norild, Hammerfest – Sørøy Glimt, Bossekop – Kirkenes. (NTB)25. januar
2022
kl.
13:15


Bernal under intensivbehandling etter å ha krasjet i en buss
Sykkelstjernen Egan Bernal er operert for skader i ryggen, et kne, en legg og en punktert lunge etter å ha krasjet i en buss mandag, skriver BBC.
Ifølge den britiske kringkasteren kjørte Ineos-rytteren inn i en buss i høy fart. Han skal ha etterlatt en betydelig bulk bak på bussen.
Bernal trente hjemme i Colombia da ulykken skjedde. Han ble fraktet til sykehus av medlemmer av Ineos-laget, og han var ved bevissthet da han ankom sykehuset.
Sykehuset i Bogota uttaler at man vil følge med på Bernals utvikling over de neste 72 timene. Han er enn så lenge innlagt på sykehusets intensivavdeling.25. januar
2022
kl.
13:09


Stadig ingen koronatilfeller i Norges EM-tropp – fullt lag mot Sverige
Norge har fortsatt styrt unna koronavirus i troppen i håndball-EM foran kampen mot Sverige i kveld. Thomas Solstad er tilbake og klar for kamp.
Det opplyser trener Christian Berge på et pressemøte. Solstad er igjen klar for kamp etter at han måtte stå over kampen mot Spania med magetrøbbel.
– Alle er friske. Solstad skal inn i troppen igjen, så alle er klare for match, sier Berge.
Christoffer Rambo, Sander Drange Heieren, Simen Holand Pettersen og Endre Langaas står over. Langaas ble hentet inn i fall Solstad ikke ble kampklar.
Koronatilfellene har de siste dagene haglet i EM-troppene, men Norge har holdt seg unna smitte innad i laget.
Norge møter Sverige tirsdag kveld. Der må det helst bli norsk seier om de skal nå semifinalen. Sverige stiller uten sin målvakt Andreas Palicka og Felix Claar i den siste kampen i hovedrunden. De har testet positivt på viruset. (NTB)