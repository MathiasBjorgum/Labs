url: 
https://www.nrk.no/norge/hoyre-kritisk-til-manglende-taliban-info-1.15825676headline: 
Høyre kritisk til manglende Taliban-info – NRK Norge – Oversikt over nyheter fra ulike deler av landet
published_date
2022-01-24T17:11:44+01:00
ingress:
Leder for Forsvars- og utenrikskomiteen, Ine Eriksen Søreide, er kritisk til at Stortinget ikke ble godt nok varslet om at møtene med Taliban skulle skje i Norge.
article:
Leder for Forsvars- og utenrikskomiteen, Ine Eriksen Søreide, er kritisk til at Stortinget ikke ble godt nok varslet om at møtene med Taliban skulle skje i Norge.Den utvidede utenriks- og forsvarskomiteen (DUUFK) ble ikke informert i forkant av møtene med Taliban, sier Søreide til NRK.
– Som komiteleder fikk jeg et kort varsel fra utenriksministeren om at møtene skulle avholdes, men det ble ikke gitt informasjon om delegasjon eller øvrig opplegg, sier Søreide til NRK.
Den utvidete utenriks- og forsvarskomité (DUUFK) er en fast komité som består av de ordinære medlemmene av utenriks- og forsvarskomiteen, Stortingets president og lederne for partigruppene.
 
– Ville vært klokt å gi informasjon



Leder for Forsvars- og utenrikskomiteen, Ine Eriksen Søreide. 
Foto: Jil Yngland / NTB



Lørdag landet flyet med delegasjonen fra Taliban. Søndag startet samtalene om situasjonen i Afghanistan på Soria Moria hotell i Oslo.
DUUFK holdes orientert om store og viktige spørsmål vedrørende utenrikspolitikken til regjeringen.
– Det er regjeringen som er ansvarlig for å gi informasjon til Stortingets organer. Med tanke på møtenes innretning, ville det vært klokt av utenriksministeren å gi Stortinget informasjon i forkant om møtene og de vurderingene regjeringens beslutning bygget på, sier hun.













Taliban i Norge for å forhandle

Norge har invitert representanter for Taliban til Oslo 23. til 25. januar 2022 for møter med norske myndigheter, representanter for det internasjonale samfunn og andre afghanere med bakgrunn fra det sivile samfunn








– Regjeringen kan ikke improvisere




Rødt-leder Bjørnar Moxnes.
Foto: Cicilie S. Andersen / NRK


Rødt mener også at regjeringen burde informert Stortinget om invitasjonen av Taliban, mener Rødt-leder Bjørnar Moxnes.
– Denne saken viser hvor viktig det er å få etablert klare rutiner for hvordan regjeringen skal bruke den utvidede utenriks- og forsvarskomiteen.
– Vi kan ikke ha en situasjon der regjeringen improviserer fra sak til sak og der det skapes tvil om politisk bekvemmelighet spiller inn på hvorvidt Stortinget blir informert eller ikke, sier Moxnes. 
 
Listhaug kritiserer Søreide



Frp-leder Sylvi Listhaug. 
Foto: Even Bjøringsøy Johnsen / NRK



Også Frps Sylvi Listhaug reagerer på at Stortinget ikke ble informert. Hun har sendt skriftlige spørsmål til utenriksministeren.
Hun spør om hvor lenge Taliban-besøket har vært planlagt i UD, og når avgjørelsen om at møtet skulle finne sted ble tatt.
Listhaug sier i en pressemelding at Søreides kritikk virker som en avledningsmanøver. 
– Vi synes det er hult at hun kritiserer regjeringen for å ikke informere DUUFK all den tid hun selv har hatt muligheten til å kalle sammen komiteen.
– Det er oppsiktsvekkende at hun unnlot å gjøre det basert på det hun nå sier. Kritikken av regjeringen ser ut som en avledningsmanøver siden Høyre ser ut til å støtte Ap og Sp-regjeringen fullt ut i deres beslutning og å invitere Taliban til Norge. Som komiteens leder burde hun på selvstendig grunnlag sørget for å legge til rette for at alle partiene kunne få informasjon, sier Listhaug. 













 


Spill av













Slik styrer Taliban Afghanistan







Dette er Taliban


Ekspandér faktaboks





Taliban-bevegelsens ideologi kombinerer ekstrem og fundamentalistisk tolkning av islam med den urgamle kulturelle koden pashtunwali, oppkalt etter den etniske gruppen pashtunere som utgjør Talibans ryggrad.
Ordet Taliban betyr opprinnelig student eller søkende på pashtunernes språk pashto.
Bevegelsen ble formelt etablert i 1994, men grunnen ble lagt i de pakistanske flyktningleirene dit mange afghanere flyktet under den sovjetiske invasjonen i 1979.
Etter Sovjetunionens nederlag og uttrekning i 1989 begynte krigsherrer, som med støtte fra blant andre USA hadde bekjempet invasjonen, å vende våpnene mot hverandre.
Taliban lovte å erstatte kaoset med orden. I 1996 erobret de hovedstaden Kabul. Bevegelsen kontrollerte store deler av landet fram til den USA-ledede invasjonen i 2001.
Talibans maktutøvelse i den perioden var konservativt, brutalt og lunefull. Musikk og annen underholdning ble forbudt, henrettelser ble utført offentlig, og kvinners frihet ble kraftig innskrenket. Kvinner ble nektet å bevege seg utenfor hjemmet uten mannlig følge, og jenter ble nektet skolegang.
15. august 2021 gikk Taliban igjen inn i presidentpalasset i Kabul og tok tilbake makten over landet.

Kilde: NTBTaliban-bevegelsens ideologi kombinerer ekstrem og fundamentalistisk tolkning av islam med den urgamle kulturelle koden pashtunwali, oppkalt etter den etniske gruppen pashtunere som utgjør Talibans ryggrad.
Ordet Taliban betyr opprinnelig student eller søkende på pashtunernes språk pashto.
Bevegelsen ble formelt etablert i 1994, men grunnen ble lagt i de pakistanske flyktningleirene dit mange afghanere flyktet under den sovjetiske invasjonen i 1979.
Etter Sovjetunionens nederlag og uttrekning i 1989 begynte krigsherrer, som med støtte fra blant andre USA hadde bekjempet invasjonen, å vende våpnene mot hverandre.
Taliban lovte å erstatte kaoset med orden. I 1996 erobret de hovedstaden Kabul. Bevegelsen kontrollerte store deler av landet fram til den USA-ledede invasjonen i 2001.
Talibans maktutøvelse i den perioden var konservativt, brutalt og lunefull. Musikk og annen underholdning ble forbudt, henrettelser ble utført offentlig, og kvinners frihet ble kraftig innskrenket. Kvinner ble nektet å bevege seg utenfor hjemmet uten mannlig følge, og jenter ble nektet skolegang.
15. august 2021 gikk Taliban igjen inn i presidentpalasset i Kabul og tok tilbake makten over landet.

Kilde: NTB