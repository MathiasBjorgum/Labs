url: 
https://www.nrk.no/norge/anbefaler-a-ikke-oppsoke-smitte-1.15828889headline: 
Anbefaler å ikke oppsøke smitte – NRK Norge – Oversikt over nyheter fra ulike deler av landet
published_date
2022-01-27T08:55:58+01:00
ingress:
Folkehelseinstituttet mener det er bedre at du blir smittet nå enn senere dersom du har en oppfriskningsdose. Folk blir likevel ikke anbefalt å oppsøke smitte.
article:
Folkehelseinstituttet mener det er bedre at du blir smittet nå enn senere dersom du har en oppfriskningsdose. Folk blir likevel ikke anbefalt å oppsøke smitte.Denne artikkelen er over en måned gammel, og kan inneholde utdaterte råd fra myndighetene angående koronasmitten.
Hold deg oppdatert i NRKs oversikt, eller gjennom FHIs nettsider.



– Helsedirektoratet har ikke anbefalt folk å gå aktivt inn for å bli smittet av koronaviruset fordi det finnes flere nyanser av usikkerhet og risiko som den enkelte må vurdere, skriver assisterende helsedirektør Espen Nakstad til NRK.
Han peker på at mange som ble smittet av deltavarianten nå igjen blir smittet av omikronvarianten.
– Det betyr at et tilsvarende råd om å bli smittet høsten 2021 kunne medført en helt unødvendig ekstra sykdomsbølge bare måneder før de aller fleste ville blitt smittet av en ny og langt mildere omikronvariant, skriver Nakstad.




TEMMELIG BRATT: Smitteøkningen i Norge kan bli så kraftig at for mange mennesker er hjemme med sykdom samtidig. Da kan mye stoppe opp, advarer Helsedirektoratet.
Foto: Our World in Data



For mange samtidig syke
Nakstad mener også at belastningen på samfunnet kan bli kritisk stor dersom mange nå aktivt går inn for å bli smittet.
– Allerede i dag ser det ut som 3-400.000 mennesker smittes hver uke, om man tar høyde for 50 prosent uoppdaget smitte, med gjeldende smitteverntiltak og smittevernråd. Stigningen har vært på cirka 60 prosent hver uke men kan fort mangedoble seg dersom folk flest går inn for å smittes, skriver Nakstad.
Du kan lese hele svaret til Nakstad under.


Hva Nakstad mener om dette




Foto: Håkon Mosvold Larsen





Ekspandér faktaboks




Helsedirektoratet har ikke anbefalt folk å gå aktivt inn for å bli smittet av koronaviruset fordi det finnes flere nyanser av usikkerhet og risiko som den enkelte må vurdere. På individnivå er dette knyttet til det akutte sykdomsforløpet ved eksponering for ulike smittedoser, forventede langtidseffekter (long covid), risiko for personer med nedsatt immunforsvar, framtidige vaksinemuligheter for spesielt utsatte grupper som har høy risiko for alvorlig sykdom allerede i dag, og usikkerhet knyttet til immunitet mot framtidige virusmutasjoner. Personer som tidligere er smittet av deltavarianten ser for eksempel ikke ut til å være spesielt godt beskyttet mot omikronvarianten i dag. Det betyr at et tilsvarende råd om å bli smittet høsten 2021 kunne medført en helt unødvendig ekstra sykdomsbølge bare måneder før de aller fleste ville blitt smittet av en ny og langt mildere omikronvariant. Det er dette som gjør risikoen stor om man aktivt å oppfordrer folk til å la seg smitte ut over det allerede høye smittepresset som er i samfunnet.
Personer som blir smittet kort tid etter at de har fått en oppfriskingsdose vil i de fleste tilfeller bli lite syke, men får ikke nødvendigvis en varig beskyttelse mot å bli smittet på nytt. Neste gang de kommer i kontakt med viruset vil de sannsynligvis være noe bedre beskyttet mot alvorlig sykdom, men det forutsetter at virusets egenskaper i mellomtiden ikke har endret seg vesentlig. Hvilken virusvariant og vaksineeffekt vi står ovenfor om 3-6 måneder vet ingen.

For den enkelte er det risikoen for langtidseffekter man kanskje bør tenke mest over. En stor norsk studie som nylig ble publisert av FHI viser at 1 av 6 voksne nordmenn som ble smittet i pandemiens første år fortsatt hadde redusert smak- og luktesans 12 måneder senere. Mange hadde også konsentrasjonsvansker og hukommelsesplager et år etter sykdommen. Foreløpig vet vi ikke om denne typen plager er større etter første gangs infeksjon enn senere infeksjonsrunder.

For samfunnet vil belastningen uansett bli kritisk stor dersom alle går aktivt inn for å bli smittet. Allerede i dag ser det ut som 3-400.000 mennesker smittes hver uke, om man tar høyde for 50 prosent uoppdaget smitte, med gjeldende smitteverntiltak og smittevernråd. Stigningen har vært på cirka 60 prosent hver uke men kan fort mangedoble seg dersom folk flest går inn for å smittes. 



Gjelder bare for de med tre doser
Når det er sagt, så skriver Folkehelseinstituttet i den siste risikovurderingen følgende:
«Mange har nå ganske fersk oppfriskningsdose og meget god beskyttelse mot alvorlig sykdom. For dem er det bedre å bli smittet nå enn senere.»
Leder i Folkehelseinstituttet, Camilla Stoltenberg, sier følgende:
«Det som er situasjonen i Norge er at vi har en befolkning som nylig har fått tredje dose og har god beskyttelse mot sykdom og innleggelse. Det er bedre å bli smittet når man er i den situasjonen enn etter hvert som vaksineeffekten går noe ned.»
Til NRK i dag presiserer Stoltenberg at hun ikke mener at folk dermed bør gå inn for å bli smittet:
– Jeg vil ikke anbefale folk å oppsøke smitten, både fordi det også er en risiko for å bli alvorlig syk, og det er veldig mange som blir smittet nå uansett. Så man trenger strengt tatt ikke å oppsøke den, den kommer til å oppsøke oss før eller senere, sier Stoltenberg.




VIL GI EKSTRA BESKYTTELSE: Vaksineforsker Gunnveig Grødeland mener at å bli smittet nå vil gi folk et ekstra lag med beskyttelse mot kommende varianter som kanskje ikke er like snille som omikron. Likevel fraråder hun folk å oppsøke smitte.
Foto: Øystein Horgmo / Øystein Horgmo/UiO



Best etter to uker
– Det optimale tidspunktet å bli smittet er to uker etter at du har fått oppfriskningsdosen, opplyser immunolog Gunnveig Grødeland ved Universitetet i Oslo.
– Men jeg vil på ingen måte anbefale noen å bli smittet. Noen av de smittede vil bli alvorlig syke, legger Grødeland til.
Den tredje dosen begynner å ha effekt etter en uke, men full fyr i kroppen din kommer først uken etter. Ifølge britiske studier, så kan vinduet hvor du får den beste effekten av dosen være to til seks uker etter stikket.




MYE VIRUS: Med så mange samtidig smittede som ikke er klar over det, er slike steder smittefarlige nå.
Foto: SEBASTIEN SALOM-GOMIS / AFP



Mest sannsynlige smittemåte
– Gå på byen. Snakk med høylytte fulle folk og klem på dem. Da har du ganske så god sannsynlighet for å bli smittet nå, sier Grødeland.
Koronaviruset blir sendt ut av kroppen kapslet inn i små dråper som er dannet i luftveiene. Hvor nærmere du er ansikt til ansikt med en smittet person, desto høyere dose får du inn i dine luftveier. At den smittede nyser, hoster, snakker høyt eller synger øker konsentrasjonen av dråper i nærheten.
Når du trekker pusten dypt med nese og munn, oppstår det en turbulent luftstrøm som gjør at virusdråper fester seg til slimhinnene i nesen og svelget.




SETTER SEG FAST: Mikroskopbilde av del av luftveiene. Det røde er virus som har infisert vevet. 
Foto: TAKANORI ASAKURA



Tiden det er mest sannsynlig
– Folk er sannsynligvis mest smittsomme rett før de får symptomer, opplyser Grødeland.
Det en del foreldre i Norge gjør i forbindelse med en annen sykdom, vannkopper, er å la barnet leke med et annet barn som er smittet. Formålet er å få avkommet gjennom sykdommen på et tidspunkt som passer inn i familiens planer.
Reglene for isolasjon av koronasyke i Norge, tyder på at den smittsomme fasen for det meste er over seks dager etter symptomstart. Internasjonale studier tyder på at du er mest smittsom dagen før symptomene dukker opp og i to dager etterpå.




TOPPEN RETT FØR: Mye tyder på at folk er mest smittsomme rett før de merker at de er syke.
Foto: NYT



Dersom det kommer til å skje
– Det beste du kan gjøre i forkant av å bli smittet, er å være ung, sunn og frisk, sier lege i spesialisering i indremedisin og kardiologi, Lars Mølgaard Saxhaug.
Han innrømmer at det er et temmelig håpløst råd for folk som kanskje bare står dager eller uker foran en omgang koronasykdom.
– Det er veldig lite du kan gjøre kort tid i forveien. Sykdommen slår tilfeldig ut. Jeg vil ikke anbefale noen å oppsøke smitten, men samtidig har de aller fleste som er vaksinerte lite å frykte i form av alvorlig sykdom, legger Saxhaug til.




ANBEFALER IKKE: Lege Lars Mølgaard Saxhaug fraråder folk å oppsøke smitte. 
Foto: Privat



Råd
Det Saxhaug anbefaler er at du har reseptfrie smertestillende og feberdempende medisiner tilgjengelig.
– Du kan fortsatt bli skikkelig dårlig, du bør følge med på alarmsymptomer som tungpust og at du er veldig medtatt. Det er lurt å ha noen som sjekker innom deg jevnlig, sier Saxhaug.
Han mener det viktigste er å la kroppen få ro og sørge for å få i seg nok mat og drikke.
Noen praktiske greier
Amerikanske myndigheter har lagd informasjonsplakater om hva du burde gjøre dersom du blir smittet av viruset. De har en liste over ting å tenke på.

Febernedsettende og smertedempende medisiner.
Tørkepapir for både deg selv og overflater. Vaskemidler. Søppelkasse.
Såpe og håndsprit. Munnbind.
Drikke, gjerne sportsdrikk.
Termometer
Ferdiglagd mat det er lett å varme opp. Lag suppe og frys den.







Mer om koronaviruset


 Status 24677  registrerte smittede   Siste nytt  Registrerte smittede:
          24677  Vaksinerte:
          4 309 663 Innlagte nå:
          245 Døde:
          1439





Status Norge Sist oppdatert: 27.01.2022 109 525 Smittede siste 7 dager  245 Innlagte  1 439 Døde  4 309 663 Vaksinerte  Status for NorgeHelsedirektoratet har ikke anbefalt folk å gå aktivt inn for å bli smittet av koronaviruset fordi det finnes flere nyanser av usikkerhet og risiko som den enkelte må vurdere. På individnivå er dette knyttet til det akutte sykdomsforløpet ved eksponering for ulike smittedoser, forventede langtidseffekter (long covid), risiko for personer med nedsatt immunforsvar, framtidige vaksinemuligheter for spesielt utsatte grupper som har høy risiko for alvorlig sykdom allerede i dag, og usikkerhet knyttet til immunitet mot framtidige virusmutasjoner. Personer som tidligere er smittet av deltavarianten ser for eksempel ikke ut til å være spesielt godt beskyttet mot omikronvarianten i dag. Det betyr at et tilsvarende råd om å bli smittet høsten 2021 kunne medført en helt unødvendig ekstra sykdomsbølge bare måneder før de aller fleste ville blitt smittet av en ny og langt mildere omikronvariant. Det er dette som gjør risikoen stor om man aktivt å oppfordrer folk til å la seg smitte ut over det allerede høye smittepresset som er i samfunnet.
Personer som blir smittet kort tid etter at de har fått en oppfriskingsdose vil i de fleste tilfeller bli lite syke, men får ikke nødvendigvis en varig beskyttelse mot å bli smittet på nytt. Neste gang de kommer i kontakt med viruset vil de sannsynligvis være noe bedre beskyttet mot alvorlig sykdom, men det forutsetter at virusets egenskaper i mellomtiden ikke har endret seg vesentlig. Hvilken virusvariant og vaksineeffekt vi står ovenfor om 3-6 måneder vet ingen.

For den enkelte er det risikoen for langtidseffekter man kanskje bør tenke mest over. En stor norsk studie som nylig ble publisert av FHI viser at 1 av 6 voksne nordmenn som ble smittet i pandemiens første år fortsatt hadde redusert smak- og luktesans 12 måneder senere. Mange hadde også konsentrasjonsvansker og hukommelsesplager et år etter sykdommen. Foreløpig vet vi ikke om denne typen plager er større etter første gangs infeksjon enn senere infeksjonsrunder.

For samfunnet vil belastningen uansett bli kritisk stor dersom alle går aktivt inn for å bli smittet. Allerede i dag ser det ut som 3-400.000 mennesker smittes hver uke, om man tar høyde for 50 prosent uoppdaget smitte, med gjeldende smitteverntiltak og smittevernråd. Stigningen har vært på cirka 60 prosent hver uke men kan fort mangedoble seg dersom folk flest går inn for å smittes.