url: 
https://www.nrk.no/norge/slik-sa-eirik-olivers-bil-ut-etter-stormens-herjinger-1.15833725headline: 
Slik så Eirik Olivers bil ut etter stormens herjinger – NRK Norge – Oversikt over nyheter fra ulike deler av landet
published_date
2022-01-30T09:32:09+01:00
ingress:
Uværet som har rast over Sør-Norge i natt har ført til store materielle skader.
article:
Uværet som har rast over Sør-Norge i natt har ført til store materielle skader.Søndag har forskinkringsselskapene If, Frende og Tryg mottatt henholdsvis 200, 50 og 45 meldinger om skader som følge av helgens uvær, og tallene stiger stadig.
– Den kraftige vinden har rammet mange deler av Sør-Norge. Spennet i skader er stort, og selv om de fleste skademeldingene kommer fra Vestlandet og Sørlandet, er det også mange skader ulike steder på Østlandet, sier kommunikasjonssjef Sigmund Clementz i If i en pressemelding.





Båten «Bore Cat» sank i Vågen i Stavanger i natt.
Foto: Cathrine Oftedahl / NRK



Taket raste over bilen
I Stavanger sank en yrkesbåt fra selskapet Multiconsult i Vågen natt til søndag.
Noen kvartaler unna opplevde Eirik Oliver at deler av et hustak landet på bilen hans.
– Det var i 22-tiden jeg fikk tips av en nabo. Da jeg kom ut så jeg bilen min begravd under et tak, forteller Oliver til NRK.
Bilen er flyttet og gata er ryddet nå i morgentimene. Oliver har ennå ikke oversikt over skadeomfanget.




Kontrolltårnet på Sola lufthavn har fått skader i løpet av natten.
Foto: Ole Andreas Bøe / NRK


– Det er vanskelig å si. Fronten er trykket inn og frontruta er knust. Om det er noen skader på takkonstruksjonen er vanskelig å si, sier han.
Oliver forteller at han ikke tror han har opplevd like kraftig vind siden tilbake i 2013.
– Det har blåst veldig mye i natt. Jeg var litt bekymret for at ting skulle forsvinne fra terrassen i løpet av natten, men ting var heldigvis godt stroppa fast.
Ordfører mistet taket
Ordfører Tor Peder Lohne i Drangedal mista taket på eldhuset i natt.




Ordfører Tor Peder Lohne i Drangedal mista taket på eldhuset i natt.
Foto: Tor Peder Lohne



Det gamle bygget fra 1850-tallet var solid bygd, men klarte ikke å stå imot de kraftige vindkastene.
Ordføreren sier han aldri har opplevd liknende fart på vinden før i området og at taket nå ligger strødd utover jordet.
Fjernet værhane
Uværet har også ført til trafikale utfordringer. Flere fjelloverganger har holdt stengt, fergesamband har blitt innstilt og ved flyplassene i Bergen og Stavanger ble var det problemer med å lande.
Søndag formiddag rykket brannvesenet i Bergen ut til Laksevåg kirke hvor det kom meldinger om at kirkespiret stod i fare for å falle ned.













 00:48 


Spill av



Her berges kirkespiret i Bergen












SE VIDEO: Værhanen på kirkespiret i Laksevåg ble reddet ned av brannvesenet.





Brannvesenet måtte ta ned deler av kirkespiret og evakuerte de som var inne i kirka.
Kirkebyggsjef i Bergen Arne Tveit sier til NRK at det er værhanen på toppen av spiret som holdt på å falle ned.
– Dette er en værhane som folket i Laksevåg er svært glade i, sier Tveit til NRK.
– Det er alltid litt nifst når slike ting skjer. Heldigvis er det ingen som er kommet til skade. Det er heller ikke skader på selve kirkebygget. Det er bare hanen som har fått skader. Det er en lettelse opp i alt, sier Tveit.
Takplatene blåste av
Det ble lite søvn på Preben Bjørdal da stormen slo innover på Stranda på Sunnmøre i natt. Vinden reiv med seg takplatene fra huset.
– Det var skremmende for familien. Det knaket og braket skikkelig i veggene, sier Bjørdal til NRK.




Halvparten av vestsiden av taket på Preben Bjørdals hus ble tatt av vinden.
Foto: Privat



Bjørdal og kona Kari Øverås ringte rundt til naboer og advarte om flygende takplater. Sammen med barna søkte de tilflukt i kjelleren.
– Jeg hadde ikke trodd at noe sånt kunne skje. Over halvparten av taket på vestsida forsvant.
Mye å gjøre
Politiet har hatt nok å gjøre gjennom natta. I Sør-Vest politidistrikt har de loggført 77 værrelaterte hendelser i tidsrommet mellom klokka 15 lørdag og 6 søndag morgen.
– Det meste har dreiet seg om materielle skader. Trampoliner, gjerder, takplater og vannrør har blitt revet løs og tatt av vinden, sier operasjonsleder Anders Oppedal til NRK.
Operasjonsleder Tatjana Knappen i Vest politidistrikt sier det har vært voldsomt mange meldinger i løpet av natten, men at det ikke har kommet meldinger om personskader.
Hun forteller at en rekke gjenstander har kommet på avveie.
– Paviljonger, stilas og kledningspanel. Og trampoliner, ikke minst. To naust har også blitt blåst på sjøen. Ett i Måløy og ett på Tysnes.




I Stavanger har kommunen en stor jobb foran seg med å fjerne veltede trær fra gang- og sykkelstier.
Foto: Øystein Ellingsen / NRK



Knappen forteller at naustet på Tysnes har vært brukt som iskremkiosk på sommertid.
– Et eldre naust som har løsnet fra grunnmuren og godt på sjøen. Men nå er det sikret med tau. Det flyter ikke rundt.




FORTØYDD: Iskremkjosken som sleit seg på Tysnes i natt. 
Foto: Eva Cathrine Berget / NRK



– Vi regner med at det blir en god del saker for forsikringsselskapene når helgen er over.
Det ble registrert vindkast på over 170 kilometer i timen på de mest utsatte stedene under nattens uvær. Det melder Meteorologisk institutt på Twitter.
Omtrent 3000 strømkunder hos BKK og Agder Energi var fortsatt strømløse i morgentimene søndag.
Mens vestlandet har hatt det verste været, har østlandet hatt kraftige vindkast gjennom natten.
I Grensen i Oslo sentrum veltet et stillas over trikkeskinnene.




Dette stillaset falt ned i Oslo sentrum som følge av kraftig vind.
Foto: Robert Brun / Robert Brun



Så strømstolpen knekke
Totalt var over 30 000 kunder i Agder berørt av strømstans mellom lørdag morgen og søndag formiddag.
Blant dem var Kjersti Jølle og Øyvind Bolstad i Farsund.
– Vi så et voldsomt lysglimt fra en strømstolpe som knakk. Så ble det mørkt, sier Øyvind Bolstad.
De er vant med at strømmen går, for dem blir problemet at de mister vannet.
– Vi har lurt på om vi skal få oss utedo, ler Kjersti Jølle.
Energimontør Bendik Uggedal i OneCo sier de har stått på for å få strømmen tilbake.
– Det har vært hektisk for de fleste, det har vært mange folk på jobb helt siden det begynte å blåse, sier Uggedal.




Energimontører jobber med å få strømmen tilbake i Farsund.
Foto: Mathias Hamre / NRK