url: 
https://www.nrk.no/norge/frp-krever-taliban-svar-i-stortinget-1.15828355headline: 
Frp krever Taliban-svar i Stortinget – NRK Norge – Oversikt over nyheter fra ulike deler av landet
published_date
2022-01-26T15:45:49+01:00
ingress:
Fremskrittspartiets Sylvi Listhaug (Frp) krever at regjeringen kommer til Stortinget for å redegjøre for det omstridte Taliban-besøket. Hun vil blant annet vite hvem som sa ja til at Anas Haqqani fikk være med til Norge.
article:
Fremskrittspartiets Sylvi Listhaug (Frp) krever at regjeringen kommer til Stortinget for å redegjøre for det omstridte Taliban-besøket. Hun vil blant annet vite hvem som sa ja til at Anas Haqqani fikk være med til Norge.– Vi forlanger at utenriksministeren nå kommer til Stortinget for å redegjøre for prosessen og for saken. Det er så mange ubesvarte spørsmål, sier Listhaug til NRK.




Frp-leder Sylvi Listhaug vil at regjeringen kalles inn på teppet etter Talibans omstridte besøk i Norge.
Foto: Ole Berg-Rusten / NTB



Frp-lederen vil blant annet ha svar på hvordan det kan ha seg at statsminister Jonas Gahr Støre (Ap) ikke kjente til at Anas Haqqani var del av Talibans delegasjon.
– Det er helt utrolig at landets statsminister står i spissen for å invitere terrorister til Norge, uten å bry seg med å finne ut hvem som kommer, sier Listhaug. 




Jonas Gahr Støre i New York mener reaksjonen fra Frp er kjent holdning som partiet har. 
Foto: Tove Bjørgaas / NRK



Statsminister Jonas Gahr Støre svarer at dette er en kjent holdning som Fremskrittspartiet har og sier de har vært imot at Norge tar et engasjement i fred og forsoning.
– Skal du bidra til fred og forsoning, så må du også snakke med folk du ikke har felles verdigrunnlag med. Vi må utover en ramme i et vanlig norsk teselskap for å si det på den måten, litt spisst, sier han.













Taliban i Norge for å forhandle

Norge har invitert representanter for Taliban til Oslo 23. til 25. januar 2022 for møter med norske myndigheter, representanter for det internasjonale samfunn og andre afghanere med bakgrunn fra det sivile samfunn








Reaksjoner
Det vekket oppsikt da det ble kjent at Haqqani, som tidligere har vært svartelistet av USA, var del av Taliban-delegasjonen på 15 mann som de siste dagene har forhandlet med representanter for Norge og andre vestlige land på Soria Moria hotell i Oslo.
27 år gamle Anas Haqqani er lillebror til Sirajuddin Haqqani, som er etterlyst av FBI for terrorangrepet på Kabul Hotel Serena i 2008, hvor Dagbladets journalist Carsten Thomassen (38) ble drept.




At Anas Haqqani var del av Talibans delegasjon til Norge provoserer Fremskrittspartiets leder Sylvi Listhaug.
Foto: Stian Lysberg Solum / NTB



Thomassens enke og kolleger i Dagbladet er blant dem som har reagert, men selv har Støre uttalt at han ikke visste om dette, før det ble problematisert i mediene.
– Navnet på de enkelte i delegasjonen så jeg i mediene da de ankom Norge. Vi var klar over at Taliban satte sammen sin egen delegasjon. Dette er folk som har vært ettersøkt og på lister. Nå er det lagt til rette for at de kan reise til slike møter, sa Støre til Dagbladet søndag.

VIKTIG Å UTFORDRE:



Støre: – Viktig å utfordre de som sitter med makten




– Hvordan er det mulig?
Listhaug finner det underlig at Støre ikke kjente til delegasjonens sammensetning.
– Hvordan er det mulig at landets statsminister ikke hadde oversikt over hvilke terrorister som kom til Norge som representanter for Taliban? spør Frp-lederen.
Hun viser til uttalelser som bistandsminister Anne Beathe Tvinnereim (Sp) kom med da hun mandag gjestet Dagsnytt 18 på NRK:
– Vi har visst i et par uker hvem som deltok i delegasjonen, sa Tvinnereim. Hun fortsatte:
– Dersom vi skulle få de personene som faktisk betyr noe etter maktskiftet til et bord, så måtte vi forvente at det også kommer mennesker med blod på hendene. Så brutalt er faktisk dette.




Anas Haqqani (t.h.) er nettopp strøket av USAs terrorliste. Han har bånd til Haqqani-nettverket som har stått bak noen av Afghanistans verste terroraksjoner.
Foto: Stian Lysberg Solum / NTB



Til NRK sier statsminister Jonas Gahr Støre onsdag at han ikke hadde behov for å kontrollere hvem som kom og at dyktige folk i UD har jobbet med dette og planlagt over tid.
– Og det jeg hører nå fra samtalene, er at de har forløpt på en ordentlig måte. Jeg mener de som har arrangert møtene og gjennomført de har gjort det på en god måte. 




Statsminister Jonas Gahr Støre sier til NRK at han ikke hadde behov å kontrollere hvem av representantene fra Taliban som kom til Norge. 
Foto: Tove Bjørgaas / NRK



Søndag kveld sa utenriksminister Anniken Huitfeldt (Ap) under et intervju i Dagsrevyen at Taliban selv har valgt ut delegasjonen.
– De har sendt sine egne, sa hun.
Støre sier til NRK onsdag at meningen var å få en delegasjon som var representativ.
– Så de ligger et større ansvar på Taliban når de selv har valgt sine egne folk, sier han. 
NRK har bedt om en kommentar fra Utenriksdepartementet til saken.
– Utenriksministeren har fått ni skriftlige spørsmål fra Frp om denne saken. Frp vil få grundige svar på alle disse spørsmålene i tråd med Stortingets regler, skriver utenriksminister Huitfeldt til NRK.

PR-GEVINST: 



– Vet at Taliban vil bruke Oslo-møtet som PR




Mange spørsmål
Fremskrittspartiet er sterkt kritisk til Talibans besøk og har flere ganger bedt regjeringen om svar på ulike spørsmål. Det nye nå er altså at partiet krever en redegjørelse fra utenriksministeren i stortingssalen.

Den må ifølge Listhaug gi svar på en mengde spørsmål: 


Disse spørsmålene vil Frp ha svar på


Ekspandér faktaboks




*Når var det planlagt at møtet skulle finne sted?
*Var planen at møtet skulle holdes i skjul, uten at det ble offentlig kjent?
*Ble andre partier enn Høyre informert på forhånd?
*Hvem tok initiativet til møtet?
*Hvorfor ble ikke den utvidede utenriks- og forsvarskomiteen på Stortinget informert om forhandlingene på møtet 14. januar?
*Hvorfor lot regjeringen Taliban selv få bestemme hvem som skulle komme til Norge?
*Hvorfor ble det ikke stilt klare krav til Taliban før de fikk komme til Norge?
*Hva har Taliban konkret lovet?
*Hvordan konkret skal man kontrollere at disse løftene følges opp?
*Hva har norske myndigheter lovet Taliban?




Foruten å stille spørsmål ved selve Taliban-besøket, er Frp-lederen kritisk til at Stortinget ikke ble orientert på forhånd. Hun mener dette burde ha skjedd senest under møtet i Den utvidede utenriks- og forsvarskomiteen 14. januar. Møtene her er hemmelige og holdes i et avlyttingssikkert rom i Stortingets kjeller.




Fremskrittspartiets leder Sylvi Listhaug krever svar på flere spørsmål i forbindelse med Taliban-besøket i Norge. 
Foto: Torstein Bøe / NTB



– Regjeringen har visst i 14 dager hvem som skulle komme til Norge. Dette var også før møtet i DUUFK, der regjeringen ikke fortalte om disse forhandlingene, sier Listhaug.
Hun merker seg at komiteens leder, Høyres Ine Eriksen Søreide, ble informert på forhånd.
– Det naturlige hadde vært at hele Stortinget fikk denne informasjonen, ikke bare Høyre, sier hun.
Også Søreide selv har vært kritisk til regjeringens involvering i forkant.
På spørsmål om flere partier enn Høyre ble informert på forhånd, sier statsminister Støre at dette ikke er en sak som blir forelagt og vedtatt i Stortinget. 
– Dette freds- og forsoningsarbeidet er også gjort under forrige regjering, sier han.

LES MER: 



Høyre kritisk til manglende Taliban-info 




– Måtte gå en runde 
Statsminister Jonas Gahr Støre er denne uka i USA og der konfronterte NRK ham med Anas Haqqanis deltakelse under besøket i Norge.
Støre var selv på Serena Hotell da islamistene angrep.
– Det er alltid sterkt kost å høre det navnet bli nevnt, men det er de som styrer i Afghanistan nå, sier Støre og fortsetter:




Sirajuddin Haqqani er storebroren til Anas Haqqani. Haqqani-nettverket antas å stå bak terrorangrepet på Hotel Serena i Kabul i 2008. 
Foto: FBI / Reuters



– Jeg må gå en runde med meg selv når vi går tilbake til det som skjedde i Serena. Vi mistet den norske journalisten Carsten Thomassen, en av mine medarbeidere ble nesten drept, og det var grufullt for oss andre som var der. Men spørsmålet er, skal det bety at de som nå styrer Afghanistan ikke skal utfordres?
Han mener det var nødvendig å invitere Taliban til samtalene i Norge, ikke minst for å prøve å bøte på den store humanitære katastrofen som nå utspiller seg i landet.

REAGERER:



Sonia (33) ble pisket av Taliban – nå reiser hun til Oslo for å stille krav




– Skandaløst
Frp-leder Sylvi Listhaug mener på sin side at besøket er «skandaløst» og sier invitasjonen bidrar til å legitimere kuppmakere og terrorister.
– Vi må gjøre det vi kan for å unngå en humanitær katastrofe, men her har jo Taliban fått full pott gjennom at de i sin propaganda sier det er et skritt nærmere internasjonal anerkjennelse. At terroristene ble fløyet inn med privatfly brukes også at Taliban for alt det er verdt. 
At Taliban ikke bare én, men to ganger ble invitert til Norge da Frp selv var i regjering, i 2015 og 2017, er ikke samme sak, mener hun:
– Det var en helt annen situasjon. Den gang var Norge og NATO i Afghanistan og det ble ført samtaler mellom de sittende selvstyremyndighetene og ulike aktører i Afghanistan for å få til en fredsavtale. Forskjellene er åpenbare når Taliban nå har overtatt makta og NATO er ute av Afghanistan.

TALIBAN-TOPP I EKSKLUSIVT NRK-INTERVJU: 



Taliban-toppen om vold mot kvinner: – Våre soldater slår ikke noen uten rettergang*Når var det planlagt at møtet skulle finne sted?
*Var planen at møtet skulle holdes i skjul, uten at det ble offentlig kjent?
*Ble andre partier enn Høyre informert på forhånd?
*Hvem tok initiativet til møtet?
*Hvorfor ble ikke den utvidede utenriks- og forsvarskomiteen på Stortinget informert om forhandlingene på møtet 14. januar?
*Hvorfor lot regjeringen Taliban selv få bestemme hvem som skulle komme til Norge?
*Hvorfor ble det ikke stilt klare krav til Taliban før de fikk komme til Norge?
*Hva har Taliban konkret lovet?
*Hvordan konkret skal man kontrollere at disse løftene følges opp?
*Hva har norske myndigheter lovet Taliban?