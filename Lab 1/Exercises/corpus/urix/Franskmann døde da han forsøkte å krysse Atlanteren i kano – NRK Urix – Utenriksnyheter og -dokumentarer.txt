url: 
https://www.nrk.no/urix/franskmann-dode-da-han-forsokte-a-krysse-atlanteren-i-kano-1.15823766headline: 
Franskmann døde da han forsøkte å krysse Atlanteren i kano – NRK Urix – Utenriksnyheter og -dokumentarer
published_date
2022-01-23T11:24:39+01:00
ingress:
75-åringen prøvde å ro over Atlanterhavet. Nå er han funnet død.
article:
75-åringen prøvde å ro over Atlanterhavet. Nå er han funnet død.Jean-Jacques Savin feiret 75-årsdagen sin med foie gras og champagne alene på havet. Da var han på det som skulle bli hans livs siste reise.
I en spesialbygget båt han omtalte som en venn, skulle Savin krysse Atlanterhavet alene. Han trodde det ville ta tre måneder å ro fra Europa.




Savin beskrives som en som elsket havet. 
Foto: PHILIPPE LOPEZ / AFP



Nå bekrefter teamet hans at han er funnet død utenfor Portugal.
– Denne gangen var dessverre havet sterkere enn vår venn, som elsket å seile og elsket havet, står det i innlegget.
75-åringen var pensjonert fallskjermjeger fra det franske militæret. På hans eldre dager ble det tid for eventyr. Ferden beskrev Savin som hans måte å gjøre narr av å bli eldre, skriver BBC.




Denne spesialbygde båten skulle Savin ro over Atlanterhavet med. Han beskrev den som en venn.
Foto: PHILIPPE LOPEZ / AFP



Krysset Atlanteren i en «tønne»
Som 72-åring, i 2019, krysset han Atlanteren i en tønnelignende kapsel. Kapselen var tre meter lang og to meter bred, og hadde både seng, kjøkken og lagringsplass.
Gjennom et hull i gulvet kunne han se på fisker som svømte forbi. Savin fisket og spiste fryselagret mat i de fire månedene han var på tur.




Savin krysset i 2019 Atlanteren i denne «tønnen».
Foto: LIONEL CHAMOISEAU / AFP



Den gangen begynte reisen ved Kanariøyene i Spania i slutten av desember. I april nådde han Karibia, ifølge BBC.
– Det var en spennende reise, men den var også risikabel, sa Savin.
Turen ga åpenbart mersmak for franskmannen. Men reisen han la ut på i januar i år, skulle bli farligere enn sist.




I denne «tønnen» bodde Savin i fire måneder.
Foto: GEORGES GOBET / AFP



Onsdag skrev han at sterke vinder gjorde reisen hans hundrevis av kilometer lenger. I tillegg fungerte ikke solcellepanelene på kanoen som de skulle.
Dette skulle han fikse så fort han kom til en havn i Azorene i Portugal. Men dit skulle han aldri nå fram til i live.
Dødsårsaken er fortsatt ukjent.