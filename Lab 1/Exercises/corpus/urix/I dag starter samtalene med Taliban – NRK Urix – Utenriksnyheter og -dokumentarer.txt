url: 
https://www.nrk.no/urix/i-dag-starter-samtalene-med-taliban-1.15823105headline: 
I dag starter samtalene med Taliban – NRK Urix – Utenriksnyheter og -dokumentarer
published_date
2022-01-23T11:20:37+01:00
ingress:
Pågripelsen av to kvinneaktivister i Kabul gjorde at en av deltakerne truet med å forlate samtalene med Taliban i Norge.
article:
Pågripelsen av to kvinneaktivister i Kabul gjorde at en av deltakerne truet med å forlate samtalene med Taliban i Norge.De har stengt jenteskoler, nekter kvinner å gå på jobb og har innført påbud om at alle kvinner i Afghanistan må bruke hodesjal. De er mot demokratiske valg og dyrker en dyp religiøs fundamentalisme.
Nå er de på Soria Moria konferansehotell nordvest for Oslo.
Gjennom tre dager skal Taliban møte diplomater fra USA, EU og Norge, samt representanter for sivilsamfunn i Afghanistan.
Gikk bra for seg
Jamila Afghani var tilstede på møtet i dag. Hun er leder for den afghanske avdelingen av Den internasjonale kvinneligaen for Fred og frihet. 
Hun synes at møtet gikk bra for seg, og opplevde Taliban som fleksible og imøtekommende. De diskuterte blant annet den økonomiske krisen, menneskerettigheter og kvinners rettigheter. 
– Forhåpentligvis åpner det for muligheter for forhandlinger, kommunikasjon og dialog, sier Afghani til NRK. 




Det er høy sikkerhet rundt konferansesenteret Soria Moria utenfor Oslo.
Foto: Artur do Carmo



Diskuterte arrestasjon
I møtet diskuterte de arrestasjonen av to kvinner i Kabul forrige uke. 
Tamana Zaryabi Paryani og Parawana Ibrahimkhel ble pågrepet etter en demonstrasjon for kvinners rettigheter. Pågripelsene har skapt store reaksjoner over hele verden, og blant annet FN har oppfordret Taliban til å fortelle hvor de to kvinnene er.
Under møtet i ettermiddag nektet Taliban for at de hadde noe å gjøre med arrestasjonene.
– De sa at kvinnene ikke er i deres varetekt. De sa at de etterforsker hvem som står bak det, sier Afghani.
Afghani sier at en av de kvinnelige aktivistene vil forlate møtet og prosessen dersom de to kvinnene ikke blir løslatt. 
- Etter at Taliban forsikret om at de ikke kjente til pågripelsen og at de vil forsøke å finne ut hvor kvinnene sitter, valgte hun å fortsette. Hun har vært sammen med oss i hele dag, sier Afghani.
Frykter humanitær katastrofe
Utenriksminister Anniken Huitfeldt sier til NRK at de gjør dette for det internasjonale samfunn.
– Dette er et møte hvor USA, EU, Frankrike, Storbritannia møter Taliban. Men også Taliban må sitte med representanter for første gang, fra kvinneorganisasjoner og menneskerettighetsorganisasjoner, og diskutere deres krav. Det har vi ikke fått til i andre land enn i Norge. 
Huitfeldt sier hun ikke vet om møtet blir vellykket, men at de er urolige for en humanitær katastrofe i Afghanistan. 
– Det er en tragedie for det afghanske folk, men det kan også være farlig for oss i Norge, sier hun. 
– Vi har sett før, at Afghanistan har vært oppmarsjområde for internasjonal terror, og det kan bli store flyktningstrømmer. Dette er ikke noe vi gjør med lett hjerte, men det kan bli verre, sier Huitfeldt. 
Leide inn privatfly til Taliban
Det er første gang siden de tok makten i Afghanistan i august i fjor at Taliban besøker et vestlig land. Delegasjonen på 15 menn ble flydd med privatfly fra Kabul lørdag kveld.
Prisen for leien av flyet er ifølge Utenriksdepartementet 3,5 millioner kroner.
Det er omtrent halvparten av den estimerte rammen på sju millioner, opplyser UD til NRK. I tillegg dekker Norge alle de afghanske deltagernes fly- og reiseutgifter, sikring, transport, hotell- og møteutgifter.
Talibans talsmann sier til NRK at de er svært glade for besøket i Norge.




Anas Haqqani ankom Soria Moria hotell i Oslo i kveld. Representanter for Taliban skal ha samtaler med vestlige representanter om menneskerettigheter og nødhjelp.
Foto: Javad Parsa / NTB



Får ikke møte Huitfeldt
Etter det NRK forstår, vil utfallet av dagens møter påvirke hvem Taliban får møte senere.
Et møte med Norges utenriksminister Anniken Huitfeldt (Ap) skal ifølge det NRK kjenner til være utelukket.
Etter at USA og Nato trakk seg ut av Afghanistan i fjor sommer og høst, tok Taliban over landet i løpet av få dager. De innførte et strengt religiøst regime, stengte jenteskoler over hele landet, og har slått hardt ned på protester og motstand. Flere kvinnelige aktivister er meldt savnet.




Samtalene med Taliban startet søndag formiddag på Soria Moria konferansesenter.
Foto: Artur do Carmo / NRK



Det er ventet at de viktigste møtene mellom Taliban og spesialutsendingene fra USA og EU vil finne sted mandag.
USA stiller blant annet med Rana Amiri, som er spesialutsending til Afghanistan for kvinner, jenter og menneskerettigheter.
Det er Utenriksdepartementet (UD) som har invitert Taliban til Norge. 




KALDT: Taliban-soldater patruljerer gatene i Kabul, der snøen lavet ned fredag.
Foto: ALI KHARA / Reuters



En mangeårig tørke og en stans i mye av den vestlige bistanden, bidrar til en pågående sultkatastrofe i landet med nær 40 millioner mennesker. FN advarer om at halvparten av befolkningen står i fare for å sulte denne vinteren. FN har bedt verdenssamfunnet om fem milliarder dollar for å forhindre en humanitær katastrofe.
Ingenting av dette skal gå gjennom Taliban-regimet.













 04:11 


Spill av



Slik styrer Taliban Afghanistan 












Slik styrer Taliban Afghanistan





Uenighet innad i Taliban
Taliban håper trolig på økonomisk hjelp, men det er så vidt NRK forstår utelukket å kanalisere penger via Taliban-regimet. En løsning kan være at FN eller andre uavhengige organisasjoner betaler lønna til for eksempel sykepleiere og lærere i landet. Mange har gått lange tider uten lønn.
Taliban ønsker også trolig at USA fjerner en del av personene i regimet som står på USAs terrorlister.


Dette er Taliban


Ekspandér faktaboks





Taliban-bevegelsens ideologi kombinerer ekstrem og fundamentalistisk tolkning av islam med den urgamle kulturelle koden pashtunwali, oppkalt etter den etniske gruppen pashtunere som utgjør Talibans ryggrad.
Ordet Taliban betyr opprinnelig student eller søkende på pashtunernes språk pashto.
Bevegelsen ble formelt etablert i 1994, men grunnen ble lagt i de pakistanske flyktningleirene dit mange afghanere flyktet under den sovjetiske invasjonen i 1979.
Etter Sovjetunionens nederlag og uttrekning i 1989 begynte krigsherrer, som med støtte fra blant andre USA hadde bekjempet invasjonen, å vende våpnene mot hverandre.
Taliban lovte å erstatte kaoset med orden. I 1996 erobret de hovedstaden Kabul. Bevegelsen kontrollerte store deler av landet fram til den USA-ledede invasjonen i 2001.
Talibans maktutøvelse i den perioden var konservativt, brutalt og lunefull. Musikk og annen underholdning ble forbudt, henrettelser ble utført offentlig, og kvinners frihet ble kraftig innskrenket. Kvinner ble nektet å bevege seg utenfor hjemmet uten mannlig følge, og jenter ble nektet skolegang.
15. august 2021 gikk Taliban igjen inn i presidentpalasset i Kabul og tok tilbake makten over landet.

Kilde: NTB



Kai Eide, tidligere spesialutsending til Afghanistan for FN, tror det vil komme lite konkret ut av møtene. Likevel mener han det er udelt positivt at Taliban kommer til Norge.
– Det kommer neppe særlig mye ut av møtene. Men det er en prosess og det er viktig at vi forfølger den, sier Eide til NRK.
Han håper den mer moderate delen av Taliban får kjenne på en støtte fra det internasjonale samfunnet.
– Vi vet at det er uenighet innad i Taliban, og det er viktig å oppmuntre de mer moderate kreftene, sier Eide til NRK.
Heller ikke Kristian Berg Harpviken, ved fredsforskningsinstituttet PRIO, tror på gjennombrudd av noe slag i møterommene utenfor Oslo.
– Det er helt urealistisk at Taliban skal åpne for demokratiske valg og fulle rettigheter for kvinner. Her snakker vi om å kanskje lirke noen ting i positiv retning, sier Harpviken til NRK.
Han mener det er viktig at Taliban får konkrete krav og et signal om hvordan veien videre kan se ut.




Afghanistans utenriksminister Amir Khan Muttaqi.
Foto: Muhammad Farooq / AP



Møtet handler også om å redde liv, sier Harpviken.Taliban-bevegelsens ideologi kombinerer ekstrem og fundamentalistisk tolkning av islam med den urgamle kulturelle koden pashtunwali, oppkalt etter den etniske gruppen pashtunere som utgjør Talibans ryggrad.
Ordet Taliban betyr opprinnelig student eller søkende på pashtunernes språk pashto.
Bevegelsen ble formelt etablert i 1994, men grunnen ble lagt i de pakistanske flyktningleirene dit mange afghanere flyktet under den sovjetiske invasjonen i 1979.
Etter Sovjetunionens nederlag og uttrekning i 1989 begynte krigsherrer, som med støtte fra blant andre USA hadde bekjempet invasjonen, å vende våpnene mot hverandre.
Taliban lovte å erstatte kaoset med orden. I 1996 erobret de hovedstaden Kabul. Bevegelsen kontrollerte store deler av landet fram til den USA-ledede invasjonen i 2001.
Talibans maktutøvelse i den perioden var konservativt, brutalt og lunefull. Musikk og annen underholdning ble forbudt, henrettelser ble utført offentlig, og kvinners frihet ble kraftig innskrenket. Kvinner ble nektet å bevege seg utenfor hjemmet uten mannlig følge, og jenter ble nektet skolegang.
15. august 2021 gikk Taliban igjen inn i presidentpalasset i Kabul og tok tilbake makten over landet.

Kilde: NTB