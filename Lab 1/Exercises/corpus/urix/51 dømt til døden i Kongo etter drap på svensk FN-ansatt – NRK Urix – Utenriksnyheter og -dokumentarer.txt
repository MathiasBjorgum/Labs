url: 
https://www.nrk.no/urix/51-domt-til-doden-i-kongo-etter-drap-pa-svensk-fn-ansatt-1.15833530headline: 
51 dømt til døden i Kongo etter drap på svensk FN-ansatt – NRK Urix – Utenriksnyheter og -dokumentarer
published_date
2022-01-29T21:41:25+01:00
ingress:
En domstol i Kongo har dømt 51 personer til døden i forbindelse med drapet på den svenske FN-eksperten Zaida Catalán (36) og to kolleger i 2017.
article:
En domstol i Kongo har dømt 51 personer til døden i forbindelse med drapet på den svenske FN-eksperten Zaida Catalán (36) og to kolleger i 2017.Til sammen 54 personer sto tiltalt i masserettssaken som har pågått i flere år i en militærdomstol i Den demokratiske republikken Kongo. Flere av de 51 som ble dømt til døden var ikke til stede under rettssaken. Den har vart i fire år. 
Catalán ble funnet i en grunn grav i Kasai-provinsen i 2017 sammen med sin mannlige amerikanske kollega, Michael Sharp, og fire kongolesere.
Ble stoppet av bevæpnede menn
De FN-ansatte var i området for å intervjue folk og kartlegge brudd på menneskerettigheter i Kasai-provinsen. Catalán, Sharp og deres kongolesiske tolk, Betu Tshintela, var på reise på motorsykkel da de ifølge øyenvitner ble stoppet av ukjente, bevæpnede menn på en bro.
16 dager etter de ble angrepet, ble de funnet drept. 
Dødsdommer blir jevnlig kunngjort i drapssaker i Kongo, men ofte blir straffene omgjort til livsvarig fengsel.
En oberst ble dømt til ti års fengsel og straffarbeid for tjenesteforsømmelse, mens en journalist og en politisjef ble frikjent.




Zaida Catalán (th) var i Kongo for å dokumentere brudd på menneskerettigheter.
Foto: SVT



Urolig provins
Militsgruppa Kamuina Nsapu antas å ha stått bak.
Den voldelige uroen i Kasaï-provinsen brøt ut i 2016 etter at en lokal stammeleder ble drept av kongolesiske sikkerhetsstyrker. Om lag 3.400 mennesker ble drept og titusener sendt på flukt før konflikten ebbet ut i midten av 2017, få måneder etter drapene på de tre FN-medarbeiderne.
Deler av Kongo, spesielt øst i landet, har opplevd vold, uroligheter og krigshandlinger i flere tiår.