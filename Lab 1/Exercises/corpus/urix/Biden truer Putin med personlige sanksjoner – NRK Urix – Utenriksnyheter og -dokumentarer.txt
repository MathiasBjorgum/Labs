url: 
https://www.nrk.no/urix/biden-truer-putin-med-personlige-sanksjoner-1.15827604headline: 
Biden truer Putin med personlige sanksjoner – NRK Urix – Utenriksnyheter og -dokumentarer
published_date
2022-01-26T11:21:14+01:00
ingress:
Hvis Russland angriper Ukraina, vil USA vurdere å innføre personlige sanksjoner mot den russiske presidenten Vladimir Putin. Det sier president Joe Biden.
article:
Hvis Russland angriper Ukraina, vil USA vurdere å innføre personlige sanksjoner mot den russiske presidenten Vladimir Putin. Det sier president Joe Biden.Det er svært sjelden at USA setter i verk straffetiltak direkte mot ledere i andre land.
Men da president Joe Biden fikk spørsmål fra journalister om han ville innføre personlige sanksjoner mot president Putin hvis Russland invaderer Ukraina, svarte han dette:
– Ja, jeg ville se på det.
Det skriver Reuters.




SVARTE PÅ SPØRSMÅL: President Biden kom med uttalelsen under et besøk i et firma i Washington D. C.
Foto: SAUL LOEB / AFP



Ifølge vestlige ledere har Russland samlet om lag 100 000 soldater og militært utstyr i grenseområdet mot nabolandet.
Hvis disse angriper Ukraina, sa Biden at dette ville bli «den største invasjonen siden andre verdenskrig» og at det ville «forandre verden».
Den russiske presidentens talsperson sier at vestlige sanksjoner rettet direkte mot Putin vil være destruktive politisk sett, men ikke smertefulle.
Han hevder også at amerikanske politikere som snakker om slike straffetiltak, ikke har tilstrekkelig kjennskap til temaet. Bakgrunnen er at det allerede er sterke begrensninger på verdier som russiske politikere og statsansatte kan ha i utlandet.
Tidligere har russiske myndigheter sagt at amerikanske sanksjoner mot Putin vil kunne føre til fullt brudd i forholdet mellom USA og Russland.
Les også: Russiske styrker er mye bedre nå enn de var før
Andre tiltak
Amerikanske myndigheter sier også at et russisk angrep på Ukraina vil føre til andre typer straffetiltak mot Russland.
Det vil gjelde eksport av kunstig intelligens, kvanteteknologi og teknologi til bygging av fly.
Ifølge nyhetsbyrået AFP er hensikten å ramme Russlands evne til å utvikle sin industri.




STØTTER: Amerikanske våpen og militært utstyr gjøres klart for å sendes til Ukraina.
Foto: Roland Balik / AP



Tidligere er det sagt at vestlige straffetiltak også vil bli rettet mot russisk finansvirksomhet og mot store statlige russiske selskap.
Samtidig øker USA beredskapen for 8500 soldater som kan sendes til Øst-Europa.
Dessuten kommer det stadig flere våpenleveranser fra vestlige land til Ukraina.
Les mer: Blinken: – Diplomatiet fortsetter, USA vil svare på russiske sikkerhetskrav
Russisk bekymring
Russiske myndigheter anklager USA og Nato for å «oversvømme» Ukraina med vestlige våpen og militære rådgivere.
«Det finnes ingen forklaring på hva den amerikanske flåten gjør nær Russlands kyst», heter det i en uttalelse fra den russiske delegasjonen i FN ifølge BBC.




ØVER: Det russiske forsvaret offentliggjorde i går dette bildet av raketter som gjøres klare til utskyting.
Foto: AP



Russerne legger all skyld på vestlige land for den økte spenningen rundt Ukraina.
– Vi ser på grepene fra USA med stor bekymring, sa president Putins talsmann, Dmitrij Peskov i går.
Samtidig har russerne satt i gang en rekke militærøvelser i Hviterussland og i den sørlige delen av Russland.
Dessuten er det satt i gang svært store marineøvelser i Østersjøen, Atlanterhavet, Stillehavet og Middelhavet.
Det pågår også marineøvelser i Barentshavet. 30 skip og 20 fly trener på å beskytte russiske sjøruter i forbindelse med en konflikt.
Det norske forsvaret overvåker det som skjer fra russisk side.
Les: Norge ikke med på Nato-opptrapping i øst
Diplomatiet fortsetter
Samtidig med den kraftige ordbruken fra begge sider, fortsetter forsøkene på å få til en nedtrapping.
I dag skal representanter for Russland, Ukraina, Tyskland og Frankrike møtes i Paris for å drøfte den alvorlige situasjonen.
På fredag skal den franske presidenten Emmanuel Macron snakke med president Putin på telefon. Macron sier at hensikten er å finne ut mer om hva den russiske lederen tenker rundt Ukraina-konflikten. 




FRYKT FOR ANGREP: Ukrainske soldater øver på å skyte ut en amerikansk rakett som kan ødelegge stridsvogner og andre pansrede kjøretøy.
Foto: AP



USA har lovet å gi Russland et skriftlig svar i løpet av denne uka på kravet om sikkerhetsgarantier.
Russerne forlanger at Ukraina aldri skal bli medlem av Nato, og at alliansen skal trekke sine styrker ut fra en rekke land som ligger nær Russlands grenser.
Russiske myndigheter sier at landets sikkerhet er truet fordi stadig flere østeuropeiske land har blitt medlem av Nato de siste tiårene.
I en redegjørelse for det russiske parlamentet i dag, sa utenriksminister Sergej Lavrov at Russland vil sette i verk mottiltak hvis vesten ikke kommer med et konstruktivt svar på de russiske kravene om sikkerhetsgarantier.