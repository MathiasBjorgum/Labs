url: 
https://www.nrk.no/urix/mystisk-lyd-terroriserer-fransk-by-1.15834267headline: 
Mystisk lyd terroriserer fransk by – NRK Urix – Utenriksnyheter og -dokumentarer
published_date
2022-01-30T21:40:15+01:00
ingress:
En plagsom pipe-lyd har plaget innbyggerne i franske Wizernes i flere måneder. Den kommer og går, men ingen vet hvor lyden kommer fra.
article:
En plagsom pipe-lyd har plaget innbyggerne i franske Wizernes i flere måneder. Den kommer og går, men ingen vet hvor lyden kommer fra.De vet aldri når den finner det for godt å dukke opp. Noen ganger varer den bare et par sekunder. Andre ganger piper det i opptil en halv time.
Piper dag og natt
– Det er veldig forstyrrende, helt uutholdelig faktisk. For så fort lyden stanser, føler man likevel liksom at man hører den, sier Aurélie Lurette til fransk TV.




Aurélie Lurette sier lyden er helt uutholdelig i lengden. 
Foto: FRANCE TÉLÉVISION


Lyden har plaget de 3000 innbyggerne i kommunen siden slutten av oktober, både natt og dag. Folk som har bodd i byen i flere tiår sider de aldri har hørt noe lignende. Nå er det vanskelig å forestille seg at det skal bli hyggelig å sitte ute i hager og på terrasser til sommeren hvis dette skal fortsette.
– Det er vanskelig å si hvilken retning den kommer fra, sier Mauricette til nyhetskanalen Europe1. Hun sier det er umulig å venne seg til den hvinende lyden.
– Det går en helt på nervene, sier hun.
Leter etter årsaken
Myndighetene har ikke funnet årsaken. En stund falt mistanken på en telefonmast med 5G-antenne, men viseborgermester François Segura sier den er sjekket ut av saken.
Telefonselskapet Orange sier antennen ennå ikke er satt i drift. De har sendt en tekniker til byen, og han fant ikke noe unormalt der, skriver avisen Le Progrès.
Nå skal ulike bedrifter og fabrikker i området undersøkes, skriver avisen.