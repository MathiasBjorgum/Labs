url: 
https://www.nrk.no/nordland/mann-funnet-omkommet-i-luroy-etter-batvelt-1.15826735headline: 
Mann funnet omkommet i Lurøy etter båtvelt – NRK Nordland
published_date
2022-01-25T13:04:20+01:00
ingress:
Etter funn av en kantret fritidsbåt ble det satt i gang en redningsaksjon i Lurøy. Til slutt fikk leteaksjonen et tragisk utfall.
article:
Etter funn av en kantret fritidsbåt ble det satt i gang en redningsaksjon i Lurøy. Til slutt fikk leteaksjonen et tragisk utfall.Saken oppdateres.
Like før klokken 13 meldte Hovedredningssentralen om at en båt hadde blitt funnet kantret i området Kvina i Lurøy kommune i Nordland.
Det ble iverksatt en redningsaksjon i området, men den ble avsluttet etter at en mann på 69 år ble funnet omkommet.


Laster Twitter-innhold


Kunne ikke laste innhold, men du kan gå til twittermeldingen.




Pårørende har blitt varslet, bekrefter Nordland politidistrikt til NRK.
Observert av folk på land
Redningsleder Rune Danielsen i Hovedredningssentralen, sier at de fikk de første meldingene fra folk som så båten kantret i vannet.
– Litt før klokken 11 i dag kom det melding om at personer på stedet så en kantret båt ved Kvina i Lurøy, og vi klarte ikke å få kontakt med eier av båten, så det ble iverksatt en redningsaksjon i området.
Etter rundt en times søk, ble det funnet en omkommet mann.
– Han ble funnet ikke langt fra den kantrede båten.
– Vet dere at han var alene i båten?
– Vi har ingen grunn til å tro at det var noen flere med i den båten, nei, sier Danielsen.
Ikke kjent hva som skjedde
Hovedredningssentralen vet ikke enda hva det er som har skjedd, som førte til at mannen omkom på sjøen.
Nå er politiet på stedet og gjør undersøkelser, slik at årsaksforholdene rundt dette kan bli klargjort.
– Er det lurt å dra ut på sjøen nå som været er litt ruskete?
– Sånn som været er for tiden så vil jeg ikke si at det er anbefalt å dra ut i mindre fritidsfartøy der været er dårlig og det er sterk vind. Det skal man være veldig påpasselig med, avslutter Danielsen.