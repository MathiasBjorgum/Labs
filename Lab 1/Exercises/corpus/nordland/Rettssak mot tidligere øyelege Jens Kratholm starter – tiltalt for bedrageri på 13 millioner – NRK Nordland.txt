url: 
https://www.nrk.no/nordland/rettssak-mot-tidligere-oyelege-jens-kratholm-starter-_-tiltalt-for-bedrageri-pa-13-millioner-1.15821501headline: 
Rettssak mot tidligere øyelege Jens Kratholm starter – tiltalt for bedrageri på 13 millioner – NRK Nordland
published_date
2022-01-24T05:46:47+01:00
ingress:
185 pasienter krever erstatning fra tidligere øyelege. Dommen vil kunne få konsekvenser for hvordan regelverket skal forstås, når leger skal ta betalt av pasienter.
article:
185 pasienter krever erstatning fra tidligere øyelege. Dommen vil kunne få konsekvenser for hvordan regelverket skal forstås, når leger skal ta betalt av pasienter.Det er en spesiell sak som startet i Ofoten tingrett i dag.
Den tidligere øyelegen Jens Kratholm er tiltalt for 33 000 tilfeller av bedrageri av pasienter med et omfang på 13 millioner kroner.
Det var i oktober 2017 at Helse Nord anmeldte øyelegen for mistanke om bedrageri av en rekke pasienter over en femårsperiode.
I 2019 ble han pågrepet av politiet utenfor klinikken sin. I ettertid ble siktelsen utvida til å omhandle alle pasienter Kratholm har behandla.
Når rettssaka startet i dag har 185 pasienter inne krav om å få penger tilbake. Erstatningskravene skal behandles sammen med straffesaka.
12 av de fornærmede pasientene er innkalt som vitner i Ofoten tingrett, der det er satt av fire uker til saka.
Det er advokat Tor Strand som forsvarer Kratholm i retten.




Tor Strand er advokat og forsvarer Kratholm i retten.
Foto: Frida Brembo / NRK



– Det er ganske uvanlig at denne type saker havner i retten, sier han.
Med «uvanlig» peker han på at retten også skal ta stilling til et «underliggende forhold». Nemlig å tolke den tariffen legene bruker.
Med andre ord: Hva kan en lege ta seg betalt for.
– Det er klart at saken er en belastning for han (Kratholm, journ.anm.). Han mener han har fulgt tariffen til punkt og prikke. Han er uenig i tiltalen, og har erklært seg uskyldig, sier Strand.
Spesiell sak
Politiadvokat Trond Lakselvhaug er aktor i saka. Han sier saken er spesiell på mange måter.
– Det er en særdeles omfattende etterforskning som ligger bak denne tiltalen. I tillegg er det et spesielt underliggende rettsforhold som dreier seg om reglene som legene må forholde seg til når de skal ta seg betalt hos pasientene.




Politiadvokat Trond Lakselvhaug.
Foto: Frida Brembo / NRK



Han mener det er fire sentrale spørsmål som må besvares:

Hva har pasientene betalt? 
Var det lovlig å ta seg betalt som han gjorde? 
Ble pasientene lurt til å betale beløpet? 
Var Kratholm klar over dette? 

– Det tiltalen gjør gjeldende, er at han har tatt seg betalt mer enn han hadde adgang til å ta seg betalt. Dette i forbindelse med at pasientene enten var til undersøkelse eller operasjon, har Lakselvhaug tidligere sagt til NRK.
Tiltalen sier øyelegen for eksempel skal ha tatt seg dobbeltbetalt for kunstig øyelinse, og også tatt betaling for parkering fra pasienter som ikke hadde med seg bil.


Dette er tiltalebeslutninga mot Jens Kratholm


Ekspandér faktaboks




Straffeloven (1902) § 271, jf. § 270 første ledd nr. 1, jf. annet ledd for i hensikt å skaffe seg eller andre en uberettiget vinning ved å fremkalle, styrke eller utnytte en villfarelse, rettsstridig forlede noen til en handling som voldte fare for tap, eller bruker uriktige eller ufullstendige opplysninger, idet bedrageriet anses som grovt, særlig fordi handlingen har voldt betydelig økonomisk skade og den skyldige har forledet en større krets av personer.
og straffeloven § 372, jf. § 371 bokstav a for med forsett om å skaffe seg eller andre en uberettiget vinning å ha fremkalt, styrket eller utnyttet en villfarelse og derved rettsstridig forledet noen til å gjøre eller unnlate noe som voldte tap eller fare for tap for noen. Bedrageriet er grovt fordi det særlig legges vekt på at det har hatt til følge en betydelig økonomisk skade og lovbryteren har forledet en større krets av personer.
Grunnlag: I perioden 14. januar 2012 –12. mars 2019 og i Administrasjonsveien 1B i Narvik eller andre steder, i forbindelse med undersøkelser og kirurgiske inngrep fikk han pasientene til å foreta egenbetaling på til sammen kr 12 943 160,- eller vesentlige deler av dette i strid med forskrift om stønad til dekning av utgifter til undersøkelser og behandling hos lege, ved at han unnlot å fortelle at dette var prosedyrer og undersøkelser som han fikk betalt for av folketrygden og/eller ikke hadde adgang til å kreve egenbetaling for. I tillegg fikk han pasientene til å betale for øvrige tjenester og/eller materiell som de ikke mottok, ved å unnlate å fortelle at han hadde tatt seg betalt for noe han ikke hadde levert. Det oppstod tap eller fare for tap for pasientene. (Tiltalebeslutning av 21 desember 2020, Politimesteren i Nordland)



Mista legelisensen
– Det er en alvorlig tiltale i kraft av sitt omfang. Og kanskje også alvorlig ut fra det prinsipielle spørsmålet om tillit til systemet for den enkelte, sier advokat Lina Therese Remlo.
Hun er oppnevnt som bistandsadvokat for øyepasientene.




Lina Therese Remlo er bistandsadvokat for øyepasientene. – Det er en alvorlig tiltale i kraft av sitt omfang, sier hun.
Foto: Petter Strøm / NRK



I juni 2020 mista øyelege Jens Kratholm i Narvik retten til å titulere seg som øyelege og spesialist i øyesykdommer.
Helsetilsynet konkluderte med at øyelegen i Narvik var uegna til å utøve legeyrket, og at behandlinga han drev var uforsvarlig.
Da NRK møtte Jens Kratholm i juli 2020 innrømmet han at det ikke var forsvarlig å jobbe så mye som han hadde gjort.
– Du må jo jobbe mer enn åtte timer om dagen. Og det er jo klart. Liksom å kjøre i 130 i 60-sona, så er det jo ikke forsvarlig. Og det vet Helse Nord, uttalte Kratholm.












Omstridt øyelege innrømmer at han ikke drev forsvarlig: – Det er som å kjøre i 130 i 60-sona







170.000 konsultasjoner
Det er mer enn 20 år siden den danske øyelegen kom til Narvik, hvor han fikk avtale med Helse Nord som såkalt avtalespesialist.
Siden 1997 har han ifølge egne tall hatt 170.000 konsultasjoner. Han har utført 15.000 grå stæroperasjoner.
Ifølge Brennpunkt-programmet «Pengespesialistene» opererte Øyeklinikken i Narvik rundt år 2000 flere for grå stær enn alle øyelegene på Rikshospitalet. Til sammen.
Kratholm på sin side forsvarte det store antallet operasjoner og sa at kapasiteten på øyeleger er helt sprengt i Nord-Norge.
Han har vist til legenes etiske regelverk, som sier at man som lege ikke kan nekte en pasient behandling, med mindre man er rimelig sikker på at han kan få behandling hos en annen lege.




Her hadde Jens Kratholm sin øyeklinikk i Narvik.
Foto: Kjell Mikalsen/NRK



185 pasienter krever penger tilbake
Bare en liten del av alle pasientene som er omfatta av politiets tiltale har valgt å kreve pengene tilbake når rettssaka nå har startet i Ofoten tingrett.
Bistandsadvokaten tror det kan være flere grunner til at ikke flere pasienter har lagt inn krav.
– Det ene kan være at man er usikker på om man har betalt for mye eller ikke. Eller at man tenker at det får så være. Det er vanskelig å gi et enkelt svar, sier Remlo.
Remlo sier øyepasientene som er en del av erstatningssaka er en variert gruppe.
– Men man kan vel si at hovedtyngden ligger i pensjonistalderen og at det er folk fra vår region.












Tidligere øyelege tiltalt for 32.000 bedrageritilfeller: – Krevende å finne fram til pasientene







– Tiltalen bygger på et samla bedrageri av 13 millioner kroner. I disse millionene ligger kravet til pasientene som har ønska penger tilbake for til sammen 680.000 kroner. I snitt krever hver av dem tilbake 3000–4000 kroner, forklarer Remlo.
Ifølge avisen Fremover har påtalemyndigheten varsla at det kan bli fremma krav om at hele beløpet på nærmere 13 millioner må tilbakebetales.
Kratholms advokat: – Blir godt å komme i gang
Det har tatt mer enn fire år siden Helse Nord anmeldte Kratholm og til saka nå kommer opp i Ofoten tingrett.
I retten kom det fram at omstilling i politiet på tidspunktet anmeldelsen kom inn, bidro til at det tok tid å komme i gang med etterforskninga.
Kratholm står fast ved at han ikke har gjort noe galt.
– Min klient mener det er feil tiltalebeslutning som er tatt ut. Han har opptrådt korrekt etter tariffen, og fulgt tariffen sånn som den må forstås, sier Strand.
– Det er en alvorlig tiltale?
– Jo, det er jo snakk om grovt bedrageri og store beløp, så i den forstand er det jo en alvorlig tiltale, sier advokaten.












Mener øyelege massetestet pasienter uten grunn – måtte betale tilbake åtte millionerStraffeloven (1902) § 271, jf. § 270 første ledd nr. 1, jf. annet ledd for i hensikt å skaffe seg eller andre en uberettiget vinning ved å fremkalle, styrke eller utnytte en villfarelse, rettsstridig forlede noen til en handling som voldte fare for tap, eller bruker uriktige eller ufullstendige opplysninger, idet bedrageriet anses som grovt, særlig fordi handlingen har voldt betydelig økonomisk skade og den skyldige har forledet en større krets av personer.
og straffeloven § 372, jf. § 371 bokstav a for med forsett om å skaffe seg eller andre en uberettiget vinning å ha fremkalt, styrket eller utnyttet en villfarelse og derved rettsstridig forledet noen til å gjøre eller unnlate noe som voldte tap eller fare for tap for noen. Bedrageriet er grovt fordi det særlig legges vekt på at det har hatt til følge en betydelig økonomisk skade og lovbryteren har forledet en større krets av personer.
Grunnlag: I perioden 14. januar 2012 –12. mars 2019 og i Administrasjonsveien 1B i Narvik eller andre steder, i forbindelse med undersøkelser og kirurgiske inngrep fikk han pasientene til å foreta egenbetaling på til sammen kr 12 943 160,- eller vesentlige deler av dette i strid med forskrift om stønad til dekning av utgifter til undersøkelser og behandling hos lege, ved at han unnlot å fortelle at dette var prosedyrer og undersøkelser som han fikk betalt for av folketrygden og/eller ikke hadde adgang til å kreve egenbetaling for. I tillegg fikk han pasientene til å betale for øvrige tjenester og/eller materiell som de ikke mottok, ved å unnlate å fortelle at han hadde tatt seg betalt for noe han ikke hadde levert. Det oppstod tap eller fare for tap for pasientene. (Tiltalebeslutning av 21 desember 2020, Politimesteren i Nordland)