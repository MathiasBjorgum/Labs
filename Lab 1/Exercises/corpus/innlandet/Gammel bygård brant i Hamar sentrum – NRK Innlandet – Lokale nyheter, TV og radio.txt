url: 
https://www.nrk.no/innlandet/gammel-bygard-brant-i-hamar-sentrum-1.15829249headline: 
Gammel bygård brant i Hamar sentrum – NRK Innlandet – Lokale nyheter, TV og radio
published_date
2022-01-27T05:41:10+01:00
ingress:
Vitner som kom til brannstedet før brannvesenet i Hamar sentrum i natt forteller om flere meter høye flammer og vinduer som knuste.
article:
Vitner som kom til brannstedet før brannvesenet i Hamar sentrum i natt forteller om flere meter høye flammer og vinduer som knuste.Saken oppdateres.
– Jeg møtte et inferno mens jeg var på spasertur i Hamar sentrum i natt, forteller Tom Styve. Han ble vitne til brannen før brannvesenet kom til stedet.
Han forteller at det flere meter høye flammer, og at vinduer knuste på grunn av varmeutviklingen mens han sto der.
To leiligheter og flere forretninger er skadet etter en kraftig brann i den gamle bygården.



Etterlyser vitner
Brannen startet onsdag kveld i Giset-bygget som ligger på hjørnet mellom Vangsvegen og Grønnegata.
– Politiet ønsker kontakt med folk som kan ha sett noe i forkant av brannen, som kan kaste lys over det som har skjedd, sier politifullmektig Ann Katrin Nysveen.
Ingen har kommet til skade, men rundt 40 personer fra Astoria hotell og de nærmeste naboene ble evakuert på grunn av røyk.
Nysveen sier at politiet ikke har noen formening om brannårsaken, og at de ikke kan si noe om nøyaktig hvor brannen startet.
– Vi etterforsker bredt, og har alle muligheter åpne, sier hun.

Bybrannen i Hamar gjorde store skader på den gamle bygården i sentrumBjørn Opsahl/NRK

To leiligheter er utbrent
To leiligheter er utbrent, i tillegg er det skade på en optikerforretning, en urmakerforretning og en pub.
Fire personer er folkeregistrert på adressen. Politiet har fått kontakt med tre av dem, og den fjerde antas ikke å ha vært i bygget.
Beboere i området ble bedt om å lukke vinduene som rammet to leiligheter.
Det er uklart hva som har forårsaket brannen.
Politiet fikk melding om brannen kl. 23.15 onsdag kveld i Giset-gården, som er en gammel bygård i Hamar.
Brannvesenet rykket ut med alle tilgjengelige mannskaper.

Rundt klokka 23.00 onsdag kveld ble det meldt om brann i Giset-bygget i Hamar sentrum.  Foto: Daniel Grindflek Brannvesen fra både Hamar, Ringsaker, Stange og Løten bidro i slukkingsarbeidet.  Foto: Hedmarken brannvesen Brannen var synlig fra lange avstander. Slik så det ut fra Mjøsa.  Foto: Daniel Grindflek Det er blant annet en urmakerforretning i bygget. Det ligger også vegg i vegg med hotell Astoria.  Foto: Hedmarken brannvesen To leiligheter er utbrent, optikerforretningen og en pub er i tillegg skadet.  Foto: Frode Meskau / NRK Ved soloppgang hadde brannmannskapene fått slukket brannen, men et markant bygg i Hamar er totalskadet.  Foto: Anne Kari Løberg / NRK 

Gammel bygning med mange hulrom
– Vi fikk melding om brannen ca. kl. 2300, sier Jan Petter Breili, skadestedsleder brann.
– Det var full fyr i 2. etasje da vi ankom.
Breili sier kl. 06.00 at de har kontroll på brannen.
– Dette var en drøy jobb, vi har holdt på sju timer. Det er en gammel bygning med mye brannenergi. Det er mange hulrom.
Han forteller at det rykket ut mannskaper fra Hamar, Stange, Brumunddal og Elverum.













 


Spill av













Den kraftige brannen i natt førte til store ødeleggelser. 





– Mye Hamar-historie er gått opp i røyk
Ordfører i Hamar, Einar Busterud, sier at brannen er en tragedie for byen.
– Dette er et markant bygg i Hamar, det har utenpåliggende bindingsverk, og skiller seg klart ut.




Ordfører i Hamar, Einar Busterud.
Foto: Ola Bjørlo Strande / NRK


– Dette er et verneverdig bygg, og det er dessverre mye Hamar-historie som nå er gått opp i røyk.
Han forteller at kommunens viktigste oppgave nå er å hjelpe de som er berørte, og hjelpe brannvesenet med etterslukking.