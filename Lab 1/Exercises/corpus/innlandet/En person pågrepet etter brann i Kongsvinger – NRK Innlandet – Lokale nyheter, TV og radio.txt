url: 
https://www.nrk.no/innlandet/en-person-pagrepet-etter-brann-i-kongsvinger-1.15833788headline: 
En person pågrepet etter brann i Kongsvinger – NRK Innlandet – Lokale nyheter, TV og radio
published_date
2022-01-30T12:29:45+01:00
ingress:
Etter en dramatisk brann som la utestedet Taverna i Kongsvinger øde natt til søndag, ble en person pågrepet kort tid etter at brannen startet.
article:
Etter en dramatisk brann som la utestedet Taverna i Kongsvinger øde natt til søndag, ble en person pågrepet kort tid etter at brannen startet.Ifølge siktelsen har denne personen «forårsaket en brann som lett kunne ført til tap av menneskeliv.»
Ingen kom til skade under brannen, og det er heller ingenting som tyder på at det oppholdt seg noen i bygningen da den startet, opplyser politiet.




Politiadvokat Nina Helmersen Østvold.
Foto: Simon Skjelvik Brandseth / NRK


– Pågripelsen skjedde uten dramatikk mellom en halv og en time etter at brannen ble meldt, sier politiadvokat Nina Helmersen Østvold i Innlandet politidistrikt. 
– Jeg kan bekrefte at dette er en person som politiet kjenner fra før, 
Hun sier at bakgrunnen for siktelsen er politiarbeid som skjedde i natt, og obervasjoner i den forbindelse.
Politiet vil ha tips
Krimteknikere skal undersøke branntomta så snart dette er forsvarlig ut fra sikkerhetsmessige hensyn.
Det har ikke vært behov for å evakuere noen som følge av brannen.
Politiet ønsker opplysninger fra folk som kan sett noe som kan ha betydning for etterforskningen, enten før eller etter brannen.
Melding om brannen kom til politiet kl. 01.59 natt til søndag, og det var etter at utestedet hadde stengt.
Politet vil foreløpig ikke opplyse noe om kjønn eller alder på personen som er siktet.




STORE ØDELEGGELSER: Ingen kom til skade under brannen i Tavernaen i Kongsvinger.
Foto: Ann-Kristin Mo / NRK