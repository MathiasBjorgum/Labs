url: 
https://www.nrk.no/innlandet/dansk-turist-skadet-etter-a-ha-falt-ut-av-stolheis-i-hafjell-alpinsenter-1.15824817headline: 
Dansk turist skadet etter å ha falt ut av stolheis i Hafjell alpinsenter – NRK Innlandet – Lokale nyheter, TV og radio
published_date
2022-01-24T09:35:49+01:00
ingress:
En dansk tenåring falt ut av en stolheis i Hafjell alpinsenter i Innlandet søndag formiddag. Det var mindre snø enn vanlig på fallstedet, bekrefter alpinanlegget.
article:
En dansk tenåring falt ut av en stolheis i Hafjell alpinsenter i Innlandet søndag formiddag. Det var mindre snø enn vanlig på fallstedet, bekrefter alpinanlegget.Han fikk bruddskader og ble fraktet til sykehus.
Ifølge politioverbetjent Ann Karin Sundgården skal ikke skadene være kritiske, selv om han falt 6–10 meter ned fra stolheisen.
– Han er innlagt på sykehuset i Lillehammer og har bruddskader i hoftene, sier hun.
Var på skoletur
Hun opplyser at han var på en skoletur sammen med andre elever, men han var alene i heisen da han falt ned.
Ulykken skjedde ca. kl. 1400 på søndag. Politiet har ennå ikke noen opplysninger om årsaken til ulykken. Stolheisen har sikkerhetsbøyle.
I 2011 skjedde det også en ulykke, da en byggekran rev ned en gondol.












Ekteparet blei augevitner til gondolulykka i Hafjell: – Alt skjedde så fort







Var mindre snø enn vanlig




Daglig leder i Alpinco, Odd Stensrud.
Foto: Reidar Gregersen / NRK


Daglig leder i Alpinco, Odd Stensrud, sier at ulykken skjedde i den heisen som starter ved midtstasjonen i Hafjell.
– Ut fra de snøforholdene det er ellers i terrenget, var det mindre snø på fallstedet enn vanlig?
– Ja, jeg kan bekrefte at det var mindre snø enn vanlig på det stedet han falt ned.
Stensrud sier at dette er en type ulykke som ikke skal skje, fordi det er en sikkerhetsbøyle på alle stolheiser i alpinanlegget.
Fallet skjedde ikke like etter påstigning, men etter ca. en tredjedel av strekningen for denne stolheisen.