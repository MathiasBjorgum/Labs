url: 
https://www.nrk.no/innlandet/en-person-omkom-etter-boligbrann-i-kongsvinger-1.15833993headline: 
En person omkom etter boligbrann i Kongsvinger – NRK Innlandet – Lokale nyheter, TV og radio
published_date
2022-01-30T14:31:30+01:00
ingress:
En person er omkommet etter en boligbrann i Kongsvinger i formiddag.
article:
En person er omkommet etter en boligbrann i Kongsvinger i formiddag.Det er to personer som er hjemmehørende på denne adressen. Den andre personen berget livet takket være tilfeldig forbipasserende.
Hjalp til før politiet kom
Politi og brannvesen fikk melding om brannen i boligen fra tilfeldig forbipasserende rundt klokka 12 søndag. Det var flere som ringte inn til nødetatene.
Brannen skjedde på Roverud i Kongsvinger. Den ble meldt kl. 12.08, og kl. 12.25 meldte politiet på Twitter at det ikke var kontroll på brannen.
Da hadde en av de som gikk forbi huset rukket å berge ut en av de to personene som var i boligen.
– En person ble berget ut av boligen av en heltemodig forbipasserende, sier innsatsleder for politiet i Innlandet, Kristian Lindteigen. 




ROSER FORBIPASSERENDE: Innsatsleder Kristian Lindteigen kaller sier tilfeldig forbipasserende gjorde en heltedåd og fikk ut en person fra boligen. 
Foto: Ann-Kristin Mo / NRK



Personen som ble berget ut er til behandling for brannskader ved Kongsvinger sykehus. En annen person omkom i brannen.
Det var stort oppbud av kjøretøyer fra nødetatene på stedet, og tykk røyk veltet ut av boligen.
Litt seinere fikk brannvesenet kontroll over brannen, og nå drives det etterslokking.
De pårørende til den omkomne er varslet.
Har satt krisestab
Kongsvinger kommune har satt krisestab etter boligbrannen. Kommunens psykososiale beredskapsteam er klare for å bistå de som har behov for det.
Ordfører Eli Wathne, uttrykker på vegne av Kongsvinger kommune sin dypeste medfølelse for pårørende og berørte.




KRISESTAB: Ordfører i Kongsvinger Eli Wathne uttrykker sin dypeste medfølelse for de pårørende og berørte. Kommunen har satt krisestab etter brannen. 
Foto: Ola Bjørlo Strande / NRK



-Dette var en tung beskjed å få. Jeg sender mine varmeste tanker til pårørende, andre etterlatte og de som er berørt av hendelsen, sier hun i en pressemelding.