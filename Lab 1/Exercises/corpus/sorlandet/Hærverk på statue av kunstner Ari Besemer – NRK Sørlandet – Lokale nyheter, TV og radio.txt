url: 
https://www.nrk.no/sorlandet/haerverk-pa-statue-av-kunstner-ari-besemer-1.15825306headline: 
Hærverk på statue av kunstner Ari Besemer – NRK Sørlandet – Lokale nyheter, TV og radio
published_date
2022-01-24T18:08:59+01:00
ingress:
Hærverk med motorsag på én av fire ekorn-statuer i bygda opprører mange. Den ene er oppkalt etter skiskytter Marte Olsbu Røiseland.
article:
Hærverk med motorsag på én av fire ekorn-statuer i bygda opprører mange. Den ene er oppkalt etter skiskytter Marte Olsbu Røiseland.– Det er jo veldig unødvendig. Det er jo bare et søtt ekorn, så jeg skjønner ikke hvorfor noen skal gjøre noe sånt, sier May Bente Nilsen.
Mandag formiddag gikk hun tur forbi ekornstatuen som står ved Blakstadbrua i Froland i Agder.
Der har den stått uforstyrret i snart to år. Men natt til søndag har noen skåret av hodet på ekornet med motorsag.
– Jeg har ikke peiling på hvem som gidder å gjøre noe sånt. Det er bare veldig trist, fortsetter hun.




May Bente Nilsen syns det er trist at noen har saget av hodet på ekornstatuen ved Blakstadbrua i Froland. – De er jo bare søte og veldig koselige.
Foto: Benedicte Goa Ludvigsen / NRK



Uopprettelige skader
Froland har fire ekornstatuer som pryder rundkjøringer forskjellige steder i kommunen.
Den ene er oppkalt etter den lokale skiskytter-stjernen Marte Olsbu Røiseland.
Initiativtager var konsertarrangør og gravferdskonsulent Tore Konnestad.
Han sier skadene er uopprettelige.
– Den er helt ødelagt. Det er ikke noe å gjøre med den nå, sukker han oppgitt.
– En begynner jo å lure på om det er planlagt, eller er det helt impulsivt at noen har hatt en motorsag i bilen?, spør han retorisk.




Initiativtager Tore Konnestad er oppgitt over at vandaler har gått løs på den ene ekornstatuen i Froland. 
Foto: Benedicte Goa Ludvigsen / NRK



Ny statue på gang
Ekorn pryder også kommunevåpenet til Froland, og den lille gnageren regnes som symbol på kommunen.
Konnestad kom på idéen for flere år siden, men det var først da koronapandemien kom at han fikk realisert planene.
– Det var jo ment som noe positivt. Jeg trodde de skulle få stå i fred, så alle kunne glede seg over de.
Konnestad har selv betalt for statuene og forpliktet seg til å vedlikeholde dem i femti år.

Ekornstatuen ved Blakstadbrua i Froland har fått stå i fred i nesten to år. Søndag gikk vandaler løs på den med motorsag. På bakken ved statuen ligger sagflis.Tore Konnestad sier statuene ble godt mottatt da de kom på plass for snart to år siden. 

Statuene er laget av kunstneren Ari Besemer.
Etter hærverket søndag har han hatt kontakt med kunstneren, som har lovet å lage en ny.
– Han var bare helt overgitt. Men han lager en ny, så den kommer mest sannsynlig på plass før påske.
Og hvem skal betale for den?
– Jeg regner ikke med det er noen andre enn meg som stiller seg villig til å betale for den. Det måtte i tilfelle ha vært han som har gjort dette, sier han ironisk.












Fikk halve gjerdet kappet av







Ingen mistenkte
Politiet har selv opprettet sak på forholdet, og gjorde undersøkelser søndag.
– Foreløpig er det ingen mistenkte i saken, og vi har lite spor å gå etter, sier Hege Selås, politioverbetjent ved Arendal politistasjon.
Heller ikke Konnestad har noen mistanke om hvem som kan ha utført hærverket.
– Jeg håper egentlig for alles del at det ikke er en lokal som har gjort det. Det virker jo bare helt meningsløst.
Foreløpig har de tre andre statuene i kommunen fått stå i fred.
Konnestad er glad for at det ikke var statuen oppkalt etter Marte Olsbu Røiseland som vandalene gikk løs på med motorsagen.
– Det ville vært kleint hvis det var den som ble kuttet hodet av nå rett før OL.




Ekornstatuen som er oppkalt etter den lokale skiskytter-stjernen Marte Olsbu Røiseland har foreløpig fått stå i fred.
Foto: Benedicte Goa Ludvigsen / NRK