url: 
https://www.nrk.no/osloogviken/markus-og-kompisen-havnet-i-ulykke-med-toget-1.15834162headline: 
Markus og kompisen havnet i ulykke med toget – NRK Oslo og Viken – Lokale nyheter, TV og radio
published_date
2022-01-30T17:29:26+01:00
ingress:
Markus Tårneby Hansen (24) så døden i øya like før toget smalt i bilen. Men mest av alt tenkte han på kompisen som satt i passasjersetet.
article:
Markus Tårneby Hansen (24) så døden i øya like før toget smalt i bilen. Men mest av alt tenkte han på kompisen som satt i passasjersetet.– Jeg var sikker på at det var slutt, sier han til NRK.
Søndag ettermiddag rykket alle nødetater ut til en jernbaneovergang i Skjeberg. Melding: Et tog hadde kollidert med en bil.
– Jeg så til høyre og venstre et par ganger i det jeg kjørte forbi overgangen. Så merket jeg at kompisen min så noe jeg ikke helt klarte å se, sier Hansen om toget som kom i høy fart.
Bilen de satt i ble kastet rundt flere meter.
Ingen av dem fikk alvorlige skader etter hendelsen, men ble sendt til legevakten i Sarpsborg.




Markus Tårneby Hansen er glad han og kompisen overlevde ulykken. 
Foto: Privat



– Proplapsen i ryggen har fått seg en knekk. Det eneste jeg tenker på nå er at det gikk bra med kompisen min. Bilen kan kjøpes på nytt, men du får ikke en ny kompis, sier han.
De kom seg ut på egenhånd og fikk hjelp av vitner på stedet.
– Vi var hos en annen kompis like ved og han løp til stedet for å hjelpe oss.
– Englevakt
Politiets innsatsleder sier de begge hadde englevakt.
– De to som satt i bilen har hatt englevakt som kom fra dette med så små skader, sier innsatsleder Arve Hermansen til NRK.




Innsatsleder Arve Hermansen.
Foto: Rahand Bazaz / NRK



Politiet har en formening om hva som kan ha skjedd i forkant av ulykken ved planovergangen som er ubetjent.
– Vi har snakket med begge som satt i bilen, men også vitner. Det viktigste er at de som satt i bilen kom seg ut og fremstår som veldig lett skade, sier Hermansen.
Markus Tårneby Hansen trodde det var over og ut for han som satt ved siden av. 
– Det første jeg tenkte var om jeg hadde tatt livet av kompisen min. Jeg så etterhvert det gikk bra med ham, og at han bare blødde litt fra ansiktet og hadde fått seg en knekk i ryggen.
Det var VG som først snakket med Hansen.




Skadene på toget etter ulykken med to personer i 20-årene i Skjeberg utenfor Sarpsborg. 
Foto: Javad Parsa / NTB



– Ålreit sjef
Ombord på toget som traff bilen Hansen og kompisen satt i, var det 16 personer. De kom alle uskadde fra ulykken.
– Jeg husker jeg smilte og lekte med sønnen min. Plutselig ble vi kastet fremover og skjønte at noe alvorlig hadde skjedd. Det går heldigvis bra med oss nå, sier en av passasjerene til NRK.
Markus Tårneby Hansen, som bor i Halden, jobber som gravemaskinfører og tror det blir noen dager hjemme på sofaen.
– Jeg har en ålreit sjef, så jeg tror han lar meg være hjemme om jeg skulle trenge det.

Tenker du på noe?Hei!Har du lyst til å tipse meg om en mulig sak? Ta gjerne kontakt på e-post. Rahand BazazJournalistSend meg en e-post