url: 
https://www.nrk.no/osloogviken/hoyre-vil-ga-gjennom-asylsokeres-mobiltelefon-pa-grensa-1.15818402headline: 
Høyre vil gå gjennom asylsøkeres mobiltelefon på grensa – NRK Oslo og Viken – Lokale nyheter, TV og radio
published_date
2022-01-26T18:31:34+01:00
ingress:
Høyre vil stanse juks fra asylsøkere. – Svært inngripende, sier Datatilsynet.
article:
Høyre vil stanse juks fra asylsøkere. – Svært inngripende, sier Datatilsynet.– Mange kommer uten reisedokumenter, men med mobiltelefon. Mobilen kan inneholde opplysninger om reiserute, identitet og nettverk i hjemlandet, sier Mari Holm Lønseth.
Hun er innvandringspolitisk talsperson i Høyre. De vil nå gi politiet hjemmel til å rutinemessig visitere asylsøkere på grensa.
Det kan sikre at asylsøkere ikke kommer med uriktig informasjon, mener Lønseth.
– Det er nødvendig for å få en rask avklaring om søkeren har krav på beskyttelse i Norge, eller om vedkommende skal returneres til hjemlandet.
Hun sier at forslaget kun gjelder asylregistrering.
Frp vil stanse terrorister og lykkejegere
I dag kan tolletaten rutinemessig visitere folk som reiser inn i landet, men politiet har ikke det samme grunnlaget for å visitere asylsøkere.
– Det er et paradoks, sier Lønseth.
– Den teknologiske utviklingen gjør at vi trenger regler tilpasset den digitale verden.
Stortingsrepresentant Erlend Wiborg (Frp) stiller seg bak forslaget.
– Flere terroristorganisasjoner prøver å sende terrorister til Europa og Norge. Det er derfor viktig å raskt vite om personen har reelt behov for beskyttelse, eller er en potensiell terrorist eller lykkejeger.




Erlend Wiborg, stortingspolitiker for Frp er positiv til Høyres forslag. 
Foto: Fremskrittspartiet


I oktober 2017 løftet regjeringen et lignende forslag til høring. Planen var å ta i bruk teknologi og digitale verktøy for å øke kontrollen av asylsøkere.
– I dag har vi mange mennesker som oppholder seg ulovlig i Norge. Som livnærer seg av kriminalitet og skaper enda mer jobb for politiet, sier Wiborg.
Datatilsynet: – Svært inngripende
Datatilsynet har forståelser for at politiet kan ha behov for å undersøke mobiler i noen tilfeller.




Jan Henrik Nilsen, juridisk seniorrådgiver i Datatilsynet, mener forslaget er for inngripende. 
Foto: Ilja C. Hendel / © Ilja C. Hendel


– Vi mener dagens regelverk, hvor det må foreligge tvil for å anta at utlendingen skjuler opplysninger om sin identitet, ivaretar dette behovet, sier Jan Henrik Mjønes Nielsen.
Han mener det kan oppleves krenkende hvis innholdet i mobilen lagres og gjøres tilgjengelig i utlendingsforvaltningen.
– Asylsøkere er sårbare og et innsyn og kopiering av opplysningene på mobiltelefonen kan oppleves som svært inngripende.
UDI har lagt frem tall som viser at i 2021 fikk 87 prosent av asylsøkerne innvilget asyl.
– Det må derfor stilles spørsmål om det er nødvendig og forholdsmessig med rutinemessig innsyn i mobiltelefonen, sier Nielsen.
Norsk forening for asylsøkere (Noas) mener at dagens kontrollrutiner fungerer bra.
– Vi opplever at dette forslaget ikke er nødvendig, sier generalsekretær Pål Nesse.
Regjeringen: – Personvernhensyn må vurderes
Justis- og beredskapsminister Emilie Mehl sier til NRK at regjeringen skal vurdere saken.




Justis- og beredskapsminister Emilie Mehl mener forslaget må drøftes og vurderes. 
Foto: Ole Berg-Rusten / NTB


– Regjeringen Solberg sendte dette forslaget på høring i 2017, uten at Høyre klarte å legge fram noe lovforslag før de gikk av i fjor høst.
Mehl mener problemstillingen må drøftes på nytt.
– Den nye regjeringen har saken til vurdering i departementet. Det er behov for å vurdere og drøfte problemstillinger opp mot personvernhensyn før det kan legges fram tydeligere og mer moderne regler om visitasjon av asylsøkere og undersøkelse av mobiltelefoner, enn hva man har i dag, sier Mehl.












Bekymret for underbetalte sjåfører fra utlandet: Vil ha høyere bøter