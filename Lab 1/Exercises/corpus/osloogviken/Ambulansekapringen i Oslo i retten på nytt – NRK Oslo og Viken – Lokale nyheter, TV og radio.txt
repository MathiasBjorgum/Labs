url: 
https://www.nrk.no/osloogviken/ambulansekapringen-i-oslo-i-retten-pa-nytt-1.15825472headline: 
Ambulansekapringen i Oslo i retten på nytt – NRK Oslo og Viken – Lokale nyheter, TV og radio
published_date
2022-01-25T07:11:12+01:00
ingress:
I dag startet ankesaken etter at en ambulanse ble kapret i Oslo høsten 2019. I tingretten ble en mann i 30-årene dømt til forvaring i 12 år.
article:
I dag startet ankesaken etter at en ambulanse ble kapret i Oslo høsten 2019. I tingretten ble en mann i 30-årene dømt til forvaring i 12 år.Saken oppdateres.
Da retten ble satt i Borgarting lagmannsrett, leste aktor opp tiltalen før lagdommer spurte om tiltalte erkjenner straffskyld.
– Nei, svarte den tiltalte 34-åringen.
I mai i fjor ble mannen dømt til tolv års forvaring med en minstetid på åtte år for sju drapsforsøk etter at han truet til seg en ambulanse med en avsagd hagle på Rosenhoff i Oslo.
Politiet har laget en åtte minutter lang film om det som skjedde dagen ambulansen ble kapret. Se selve kapringen her:













 


Spill av
















I minuttene etterpå kjørte han på en barnevogn med tvillinger. De ble ikke alvorlig skadd.
Han var også nær ved å kjøre på flere andre personer med ambulansen.
Da dommen ble lest opp i tingretten, anket han på stedet.
Retten får ikke se animasjonsvideo
Den første delen av dagen gikk med til aktors innledningsforedrag. 
Statsadvokat Alvar Randa ønsket å vise hele filmen som politiet har laget om det som skjedde den dagen ambulansen ble kapret. Den ble vist i tingretten. 
Men forsvareren til tiltalte hadde kommet med innsigelser. Han mente en liten del av filmen, en animasjon fra Åsengata, kunne påvirke lagmannsretten.
– Videoen er aktoratets syn på dette, sa forsvarer Torgeir Falkum. 
Han mente at videoen viste detaljer som retten skal ta stilling til, og at det var feil å se fasiten.
Før retten trakk seg tilbake for å vurdere om filmen kunne vises, sa aktor:
– Jeg skal klare å spole over det som er egnet til å sløve blikkene deres.
Etter pausen ble det kjent at deler av videoen kunne vises, men ikke animasjonen fra Åsengata.
Se animasjonsvideoen her: 













 01:01 


Spill av



Politiets animasjon av ambulansen som ble kapret på Torshov i Oslo












Politiet laget en animasjon av ambulansen som ble kapret på i Oslo, der man ser hvordan ambulansen kjørte ned Åsengata på Torshov.





– Har aldri forsøkt å drepe noen
Da saken var oppe for Oslo tingrett i april i fjor, ble en omfattende tiltale på 24 punkter lagt frem.

sju drapsforsøk
grovt ran
grove trusler
brudd på veitrafikkloven
brudd på våpenloven 
brudd på narkotikalovgivningen

Han erkjente straffskyld for alle punktene bortsett fra drapsforsøk og trusler mot politiet.
I retten sa han at han aldri har forsøkt å kjøre på noen, skade noen eller drepe noen. Likevel beklaget han overfor de fornærmede. 
Det er kun spørsmålene om drapsforsøk og trusler mot politiet, samt lengden på straffen, som nå skal vurderes av lagmannsretten.
Skulle betale narkogjeld
I tingretten forklarte mannen at bakgrunnen for kapringen var at han skulle kvitte seg med en narkotikagjeld på 50.000 kroner. 
Han hadde fått i oppdrag å levere 50 liter av det narkotiske stoffet GBL til en adresse på Torshov.
I narkotikarus kjørte han av veien i en rundkjøring på Rosenhoff. 

Bilen havnet på taket.Han tok med seg en avsagd hagle og narkotikaen og gikk fra stedet.Han kapret en ambulanse som kom for å hjelpe.Foto: Christoffer Dambakk

I ambulansen fortsatte han ferden videre mot Torshov. Etter hvert fikk han politiet i hælene.
Det ble en vill ferd.
Statsadvokaten mener 34-åringen med vilje forsøkte å drepe sju personer.

Et eldre ektepar gikk på et fortau da de nesten ble påkjørt.En mor var på trilletur med tvillingene sine da ambulansen traff vognen.To politibetjenter som forsøkte å stanse ambulansen, måtte kaste seg til side for ikke å bli påkjørt.

– Vurderer å be om strengere straff
Straffen på tolv års forvaring med en minstetid på åtte år var i tråd med det aktor ba om.
Aktor Alvar Randa sier bevisene de vil legge fram i lagmannsretten i all hovedsak vil bli ganske like som i tingretten.




Statsadvokat Alvar Randa er aktor i saken.
Foto: Ole Berg-Rusten / NTB


Han vil fastholde at 34-åringen med vilje forsøkte å drepe sju personer med ambulansen og be om forvaringsstraff.
Han utelukker ikke at påtalemyndigheten kan ende med å be om strengere straff enn de gjorde i tingretten.
– Vi må på nytt gå gjennom relevant rettspraksis og se om vi har lagt oss for lavt i påstanden vår for tingretten. 
– Det signalet kom i tingrettens dom, men det blir opp til lagmannsretten å vurdere og vi må også vurdere det før våre sluttinnlegg, sier Randa.
Det er satt av åtte dager til saken i Borgarting lagmannsrett.