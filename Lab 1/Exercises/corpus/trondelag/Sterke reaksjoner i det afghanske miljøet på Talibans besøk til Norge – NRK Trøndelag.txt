url: 
https://www.nrk.no/trondelag/sterke-reaksjoner-i-det-afghanske-miljoet-pa-talibans-besok-til-norge-1.15824282headline: 
Sterke reaksjoner i det afghanske miljøet på Talibans besøk til Norge – NRK Trøndelag
published_date
2022-01-24T05:29:10+01:00
ingress:
Talibans besøk vekker sterke reaksjoner i det afghanske miljøet i Norge.
article:
Talibans besøk vekker sterke reaksjoner i det afghanske miljøet i Norge.Lørdag kveld landet en delegasjon fra Taliban på Oslo lufthavn.
Forhandlingsteamet til Taliban skal gjennom tre dager i Norge møte diplomater fra USA, EU og Norge, i tillegg til representanter for sivilsamfunn i Afghanistan.
Søndag truet en av deltakerne med å forlate samtalene med Taliban på grunn av pågripelsen av to kvinneaktivister i Kabul i forrige uke.
I det afghanske miljøet i Norge er det delte meninger om Talibans besøk i Norge.
Stiller krav
Sonia Ahmadi (33) synes det er bra at det internasjonale samfunnet vil finne en løsning gjennom dialog. 
Ahmadi er grunnlegger og leder av foreningen Norsk-afghanske kvinner for endring. Mandag skal hun tale utenfor Utenriksdepartementet.
I appellen kommer hun med konkrete krav som hun har fått fra kvinneaktivister i Afghanistan og Norge.
– Respekt for menneskerettigheter og kvinnerettigheter står øverst på lista, sier Ahmadi.
Siden Taliban tok makten i Afghanistan i august i fjor har de stengt jenteskoler, innført påbud om hodesjal og nektet kvinner å gå på jobb.
Det var Adresseavisen som først fortalte historien til Sonia Ahmadi.
Ble pisket
Ahmadi har bodd i Norge i 13 år, men som tolvåring levde hun under Talibans styre i Afghanistan.
– Der ble jeg slått av dem og pisket fordi jeg ikke hadde burka på meg, sier hun. 
I denne perioden var hun vitne til vold og urett begått mot kvinner, noe som har satt dype spor, forteller Ahmadi.
33-åringen har lenge vært traumatisert etter de grusomme opplevelsene.












Politianmelder deltaker i Taliban-delegasjonen







Unngå legitimering
Ahmadi understreker at hun først og fremst reiser til Oslo for å tale afghanske kvinners sak, og ikke hennes egen.
– Akkurat nå handler det ikke om meg, men om alle de kvinnene som fortsatt bor i Afghanistan, sier hun.
Aktivisten mener vestlige diplomater bør stille krav om at kvinner i hjemlandet må få delta i samfunnet politisk og økonomisk – på lik linje med menn.
De som protesterer må heller ikke bli arrestert, torturert og kidnappes, krever hun.
Ahmadi er krystallklar på følgende:
– Dette må på ingen måte være det første steget for å legitimere Taliban, sier hun.




Mariam Rasouli (43) reagerer negativt på at Taliban nå er i Norge for samtaler med vestlige diplomater. 
Foto: Morten Andersen / NRK



Redde for å kritisere
Mariam Rasouli (43) flyktet fra Taliban-regimet i Afghanistan i 2003 og har siden bodd i Norge.
Hos Rasouli vekkes alle de vonde minnene fra hjemlandet når Taliban nå er i Norge.
Hun forteller at hun har opplevd menneskehandel, voldtekt, undertrykkelse og vold under det talibanske regimet i Afghanistan.
– Ansiktet til Taliban skremmer meg enda. Det var i Norge jeg for første gang ble behandlet som et menneske, og ikke et dyr, sier hun.
Ifølge Rasouli er det mange i det afghanske miljøet i Norge som er redde for å kritisere Taliban, av frykt for represalier.
Rasouli advarer verdenssamfunnet mot å tro at Taliban har blitt noe mildere siden sist de styrte landet.
Reagerer på Taliban-besøk
Hun mener det er helt feil av den norske regjeringen å tillate at Taliban kommer til Norge.
Dette er fordi møtet i Norge representerer et håp for Taliban, sier hun, og at det vil brukes av regimet som et bevis i Afghanistan på at de blir anerkjent av vestlige demokratier.
Rasouli mener de vestlige diplomatene må stille tøffe krav til Taliban om å bedre kvinner og barns rettigheter i Afghanistan. Økonomisk bistand må også være uaktuelt.
– Hver eneste tjeneste den norske regjeringen gjør Taliban er en bjørnetjeneste. De vil putte pengene i lomma si, mens barn dør av sult, sier hun.












– Når jeg tar på meg burkaen, kommer tårene







– For sent
NRK har også snakket med en afghansk aktivist i Norge, som ønsker å være anonym. Han ønsker ikke å stå frem med navn og bosted, fordi han frykter uttalelsene kan få konsekvenser for hans familie og minoritetssamfunn i Afghanistan.
Mannen er skuffet over at Taliban har blitt invitert til samtaler i Norge.
Ifølge mannen deler de fleste afghanere i hans nettverk den samme skuffelsen.
– En terroristgruppe blir nå normalisert i Norge og det ser ut som at vestlige demokratier godkjenner Taliban som en regjering og gir dem diplomatisk protokoll. Det er ingen grunn til å være optimist når de kommer med luksusfly betalt av Norge, sier han.
Mannen mener besøket vil bli brukt av Taliban for å legitimere sitt eget regime i hjemlandet.
– Hva er alternativet til å inngå i samtaler med Taliban dersom man skal klare å skape bedring i Afghanistan?
– Det er allerede for sent å håpe på bedring. Håpet til 35 millioner afghanere ble knust da Taliban tok over landet. De vet ikke hva dialog er og betyr, sier han.













 04:11 


Spill av



Slik styrer Taliban Afghanistan 












NRKs Midtøsten-korrespondent Yama Wolasmal forklarer hvordan Taliban styrer Afghanistan.