url: 
https://www.nrk.no/trondelag/flyselskapet-air-leap-innstiller-alle-flyvninger-1.15825440headline: 
Flyselskapet Air Leap innstiller alle flyvninger – NRK Trøndelag
published_date
2022-01-24T14:31:11+01:00
ingress:
Styret i Air Leap Aviation AB har besluttet å gå i rekonstruksjon og samtidig innstille all ruteflyvning fra og med i dag. – Det kom som et sjokk, sier lufthavnsjef.
article:
Styret i Air Leap Aviation AB har besluttet å gå i rekonstruksjon og samtidig innstille all ruteflyvning fra og med i dag. – Det kom som et sjokk, sier lufthavnsjef.Det skriver selskapet i en pressemelding, og årsaken er økonomiske problemer. 
Air Leap er et flyselskap som tilbyr flyvninger i Norge og Sverige.
– Hovedårsaken til at vi har tatt denne beslutningen, er at det ikke er økonomisk forsvarlig å drive videre med det materiellet og de forutsetninger vi har i dag, står det blant annet i pressemeldingen.
I Norge flyr selskapet først og fremst til Oslo, Ørland og Røros.
Røros-ordfører: – Sjokkerende
Nyheten kom brått på for Røros-ordfører Isak Veierud Busch (Ap).
– Det var litt sjokkerende. Jeg har ikke fått noe som helst forvarsel før pressemeldingen kom, forteller han til NRK.
Nå står fjellregionen uten et flytilbud.
– Denne flyruten er utrolig viktig for oss. Det er utrolig mange arbeidsplasser i regionen. Det er mye sysselsetting i Røros gjennom industri.
Busch forteller om en kartlegging som ble gjort for noen år tilbake, hvor det kom frem at opptil 400 arbeidsplasser i regionen er knyttet til flytilbudet på en eller annen måte.




KOM SOM ET SJOKK: Ordfører Isak Veierud Busch (Ap) i Røros kommune, sier at pressemeldingen kom brått på.

Foto: Sara Høines / NRK



– Står litt alene
På Ørland flystasjon var folk i ferd med å sjekke inn da beskjeden kom i 14-tiden mandag.
– Jeg reagerer med vantro og sjokk. Jeg er ganske trygg på at vi skal få en flyrute opp og gå igjen så snart som overhodet mulig, sier lufthavnsjef Tor Sakariassen.
Han sier han har skjønt at Air Leap ikke hadde så mye inntjening, men at de hadde fått signaler fra selskapet om at de skulle fortsette.




LUFTHAVNSJEF: Tor Sakariassen er lufthavnsjef ved Ørland flystasjon. Han reagerer med vantro og sjokk.
Foto: Ingrid Lindgaard Stranden / NRK



– Vi er veldig overrasket. Dette kom helt ut av det blå, sier ordfører Tom Myrvold (H).
Nå forsøker de å komme i kontakt med flyselskapet og Forsvaret. Myrvold har også vært i kontakt med sin ordførerkollega i Røros, som er i en tilsvarende situasjon.
Ørland kommune driver selv flyplassen, i motsetning til Røros, hvor Avinor har ansvaret.
– Det gjør at vi kanskje er litt mer sårbare enn Røros, siden flyselskapet og kommunen bærer alle kostnadene. Vi står litt alene når de slutter å fly her.
– Vi vet at det er behov for flyruter her. Ikke minst for Forsvaret, fastslår Myrvold.
Beklager
– Vi beklager de ulempene dette vil medføre for kundene som har kjøpt billetter med selskapet etter den 24. januar, skriver selskapet i pressemeldingen.
De ber kunder om å følge med på selskapets hjemmesider de nærmeste dagene for mer informasjon.
Røros-ordføreren har tatt kontakt med Samferdselsdepartementet, som eier ruten, for å høre hva de hadde hørt om saken.
– Det som skjer videre nå er usikkert. Samferdselsdepartementet har dialogen direkte med selskapet. Vi har også tett dialog med departementet de kommende dagene, forteller han til NRK.












Nektes plass på den eneste flyruta til Oslo