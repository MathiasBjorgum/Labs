url: 
https://www.nrk.no/trondelag/kjemikalier-i-plast-kan-bidra-til-utvikling-av-overvekt-og-fedme_-viser-forskning-fra-ntnu-1.15824756headline: 
Kjemikalier i plast kan bidra til utvikling av overvekt og fedme, viser forskning fra NTNU – NRK Trøndelag
published_date
2022-01-27T08:50:24+01:00
ingress:
Ny forskning viser at ulike tilsetningsstoffer i plastprodukter bidrar til å utvikle fettceller.
article:
Ny forskning viser at ulike tilsetningsstoffer i plastprodukter bidrar til å utvikle fettceller.CO₂ i atmosfæren416,7 ppm1,5-gradersmålet+1,0°CLes mer  om klima

Hver eneste dag kommer vi i kontakt med produkter som er laget av plast. Dette kan være tannkosten din, oppvaskbørsten eller emballasjen rundt maten vi spiser.
Plast inneholder tusenvis av ulike stoffer. Ikke alle er like bra for oss.
Stoffene kan til og med rote med forbrenningen vår, viser en ny studie fra NTNU. 
– Forsøkene våre viser at helt vanlige plastprodukter inneholder en miks av stoffer som kan være en undervurdert faktor til overvekt og fedme.
Det sier førsteamanuensis Martin Wagner ved Institutt for biologi ved NTNU. Den nye studien er publisert i tidsskriftet Environmental Science & Technology.


FedmemysterietDe fleste nordmenn er nå overvektige. Hva er det som skjer med oss?

Påvirker forbrenningen vår
I et forsøk analyserte forskere ved NTNU 34 ulike plastprodukter. Blant annet yoghurtbegre, kjøkkensvamper, matbokser og drikkeflasker.




Martin Wagner er førsteamanuensis ved NTNU. Han sier til NRK at de fant at ulike yoghurtbegre inneholdt forskjellige kjemikalier. Noen farligere enn andre, men dette er det umulig for kunden å vite. 
Foto: Thor Nielsen / NTNU


Blant de 34 produktene fant de mer enn 55.000 ulike kjemiske komponenter. Forskerne klarte å identifisere 629 av stoffene.
– Å finne såpass mange kjemiske stoffer i så få produkter, er ganske sykt, sier Martin Wagner til NRK. 
Og flere av kjemikaliene tukler med forbrenningen vår. Det er stoffer som rett og slett forstyrrer metabolismenmetabolismenMetabolisme er det vi kaller kroppens forbrenning av næringsstoffer for å sikre energitilførsel og stoffer som er nødvendige for at kroppen skal fungere. , forklarer han.
– Via matemballasjen er det nok ganske opplagt at noen av disse kjemiske stoffene vil havne i maten vår. Spørsmålet er hvordan kroppene våre vil reagere.
Fra tidligere forskning har man sett at kjemikalier fra plast kan påvirke blant annet fruktbarheten hos voksne, samt barns utvikling.




Blant produktene forskerne analyserte, fant man blant annet yoghurtbegre og drikkeyoghurt.
Foto: Anna Sørmarken Vestly / NRK



Utviklet fettceller
I produktene som ble testet, inneholdt en tredjedel kjemikalier som bidrar til å utvikle fettceller. 
Noen av disse stoffene kjenner man fra tidligere, men forskerne oppdaget også en rekke nye sammensetninger som skaper problemer.
– Det er svært sannsynlig at andre kjemikalier enn de vi kjenner til, forårsaket disse forstyrrelsene i metabolismen. Det betyr at andre kjemikalier i plast enn dem vi allerede visste om, kan bidra til overvekt. 
Det sier Johannes Völker til Gemini. Han har ledet studien. Martin Wagner mener utvalget kjemikalier man forsker på, er for lite. 
– Når vi ser hvor mange sammensetninger man finner i enkelte produkt, så er det mange av disse stoffene som blir ignorert. Det er frustrerende at man ikke vet hva disse kjemikaliene faktisk gjør med oss eller miljøet vi lever i. 




Dette bildet viser fettceller. Til vanlig har de en rund form, og ved lavere temperaturer stivner fettet og får en gulaktig farge. Cellene kan ligge enkeltvis eller danne sammenhengende fettlag av ulik tykkelse.
Foto: selvanegra / Getty Images/iStockphoto



Et stort samfunnsproblem
Rundt 2 milliarder mennesker i verden er overvektige. Dette er et stort samfunnsproblem da fedme er en av årsakene til alvorlig sykdom og død.
Nå mener forskerne at den nye studien viser at også plasten vi omgir oss med, kan bidra til fedmeproblematikken.
Det er mange årsaker til at folk sliter med kiloene, men kanskje kan kjemikalier i plast være en faktor man ikke har regnet med, forklarer de.
Martin Wagner håper først og fremst denne type forskning kan bidra til å fjerne noen av de giftigste stoffene fra ulike produkter.
– Om vi kartlegger de farlige stoffene, så kan vi i alle fall anbefale ulike produsenter om å fjerne eller erstatte dem med noe annet. 
Forskeren mener det vil være mulig å lage plastprodukter uten giftstoffer, men at det krever både tid og mye penger.












Plast slipper ut mer gift enn vi har trodd