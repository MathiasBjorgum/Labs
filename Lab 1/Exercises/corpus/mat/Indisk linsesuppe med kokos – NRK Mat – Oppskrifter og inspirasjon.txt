url: 
https://www.nrk.no/mat/indisk-linsesuppe-med-kokos-1.14723171headline: 
Indisk linsesuppe med kokos – NRK Mat – Oppskrifter og inspirasjon
published_date
N/A
ingress:
Det er ingenting som varmer så godt som en bolle dal, eller indisk linsesuppe. Mia Frogner liker å toppe den med kokos for litt sødme og krønsj.
article:
Skyll linsene godt i kaldt vann, og ha de over i en gryte sammen med 8 dl vann. La det koke opp, og la linsene koke på medium varme i 15-20 minutter under lett omrøring nå og da, til linsene er helt oppløst.
Mens linsene koker, lager du tomatpaste. Finn frem alle krydderne. Bland sennepsfrø og spisskummen i en liten bolle, og chiliflak, koriander og gurkemeie i en annen. Finhakk løk, hvitløk og ingefær, og grovhakk tomatene.
Varm opp noen gode spiseskjeer nøytral olje i en stekepanne, og ha i sennepsfrø og spisskummen. La de steke til de «popper». Da har du løkblandingen oppi panna, og lar det surre til blandingen er mør, cirka 3-5 minutter.
Ha deretter over de tørre krydderne og en god klype salt, rør godt, og ha oppi de grovhakkede tomatene. La det koke opp, og småputre til tomatene har gått litt i oppløsningen og krydderne har kokt godt inn, cirka 5-7 minutter.
Når linsene er kokt helt i stykker og pasten har kokt, blander du tomatpasten over i linsegryta, rører godt og gir det et raskt oppkok.
Smak til med salt og sitronsaft, og strø over litt ekstra chiliflak og revet kokos på toppen.