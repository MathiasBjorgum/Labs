url: 
https://www.nrk.no/mat/tangzhongboller--1.14259160headline: 
Tangzhongboller – NRK Mat – Oppskrifter og inspirasjon
published_date
N/A
ingress:
Den asiatiske bakemetoden gir veldig saftige og luftige boller. I tillegg blir de veldig holdbare, selv etter tre dager er de gode å spise! Disse bør du prøve ut.
article:
Boller laget på tangzhong-vis er egentlig helt vanlige boller, som du tilsetter en jevning av melk og mel. Jevningen varmes opp til den blir tykk, og når den er avkjølt lager du bollene på vanlig måte, hvor jevningen er en del av deigen. Da får du veldig saftige og luftige boller.
Jevning
Start med jevningen. Rør sammen melk og mel i en kjele og varm opp på medium varme, til blandingen har blitt tykk. Rør hele tiden. Avkjøl jevningen til romtemperatur.
Bolledeig
Bland sammen mel, sukker, tørrgjær (hvis du bruker det), kardemomme, vaniljesukker og salt i en bolle. Varm melken til den har nådd cirka 40 grader, litt varmere enn fingertemperatur. Rør inn egget. Hvis du bruker fersk gjær smuldrer du denne inn i melken og rører den inn.
Tilsett melk og jevning i melblandingen og elt deigen i kjøkkenmaskinen din på lav hastighet i cirka 10 minutter. Hvis du ikke har en kjøkkenmaskin så elter du så lenge du orker, helst i minst 15 minutter.
Del smøret i terninger og tilsett i deigen. Elt videre i cirka 10 minutter til.
Dekk til bakebollen med plastfolie og la deigen heve til dobbel størrelse. Kna sammen deigen og elt inn litt rosiner, hvis du ønsker det.
Del opp deigen i 12 like emner og fordel disse på et stekebrett med bakepapir. Bollene kommer til å heve litt inni hverandre men det gjør dem ekstra saftige og gode. Etterheves i cirka 30 minutter, før du pensler dem med et sammenpisket egg og steker dem på 220 grader midt i ovner i cirka 12 minutter.  Avkjøles på rist.Disse bollene er litt løse når man skal rulle dem ut. Du bør ikke tilsette mer mel i deigen, men heller bruke litt mel i hendene når du triller bollene ut.
Hvis du vil konvertere din egen bolleoppskrift er dette metoden: I jevningen tar man mellom fem og ti prosent av melet som opprinnelig er i oppskriften, og blander dette med noe av væskemengden. Forholdet er en del mel til fem deler væske.




Plasser bollene med denne avstanden på brettet. 
Foto: Marit Hegle